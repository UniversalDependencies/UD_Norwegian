Bønnas sommer
Heisan Else-Beth!

Du begynner vel å gå lei av den evige sommerferien din? Ja, ja, det er lærer man skulle vært;)

Bønna har hatt en strålende ferie. Det blir jo kjedelig for ham kun å være hjemme med oss, så han har vært litt her og der - i Syden og på Rhodos med eksen til svigermor, på fotballskole, friidrettskole, paintballkurs, basketskole og sommerleir for astmabarn. Men det har jo blitt litt tid her hjemme også, og da har vi skapt herlige sommerminner sammen med den skjønne godgutten vår. 

Akkurat nå tror jeg han er på Norway Cup. Han tar bussen innover hver morgen, og kommer oppspilt hjem hver kveld. Det blir jo dyrt i lengden - Bønna sier at de må ha med seg 1000 kroner daglig for å betale for arrangementet, og jeg synes den cupen har vart i en evighet nå, så pengene flyr! Men alt for prinsen vår!

Jeg hadde forresten en ubehagelig skolerelatert opplevelse det døgnet Bønna var hjemme i ferien. Han hadde dratt ut med sykkelen, uten hjelm! Jeg kjente kvalmen bre seg, jeg ringte 112, og så kjørte jeg rundt for å finne ham. Jeg fant ham heldigvis fort, syklende i skolegården. Men jeg må si jeg ble sjokkert! Skolegården var åpen, til tross for at skolen faktisk skulle være stengt! Og jeg så ingen sikringstiltak! Tenk hva som kan skje hvis barn sykler rundt der på kveldstid, helt alene! Bønna kunne lett ha falt av sykkelen og fått kraniebrudd, han kunne ha blitt overfalt og bortført av et romfolk, eller han kunne ha fått sitt aller første epilepsianfall. Ingen ville sett ham! 

Jeg prøvde å ringe deg flere ganger, Else-Beth, men du er jo så vanskelig å få tak i når du har alle disse feriene dine. Rektor tok heller ikke telefonen, så jeg så meg nødt til å ringe rundt til alle kommunens lærere på måfå. De av lærerne som tok telefonen, var ikke særlig imøtekommende, for å si det mildt. Service og kundebehandling hadde kanskje vært et aktuelt tema på denne planleggingsdagen deres? (Ja, for dere kunne godt hatt et tema på slike planleggingsdager. Det er JEG som faktisk betaler dere med mine skattepenger. Å få betalt for å bruke en hel dag til å pludre løst og fast om alle ferieturene deres, synes jeg er hårreisende. Godt det snart er stortingsvalg!) 

Neste ferie burde dere kanskje sende ut en varslingsplan, slik at vi vet hvem vi kan kontakte når krisen oppstår i feriemånedene? Skolegården framsto faktisk som en dødsfelle - kvadratmeter på kvadratmeter med åpen, hard asfalt! Noen burde ha kommet for å stenge av skolegården, eller i det minste føre inspeksjon! 

Med kjærlig hilsen Pia

P.S: Jeg har fått høre at en eller annen idiot har sendt inn en bekymringsmeldig angående vår oppfølging av Bønna. Det er jo helt crazy! Bønna får da alt det han trenger, og mere til, og det håper jeg du kan forklare barnevernet, Else-Beth!

Glad i deg, Else-Beth! Bønna gleder seg masse til å se deg igjen! (Og apropos det - når starter egentlig skolen igjen? Ringer du rundt og gir beskjed?)

Dødstanker. Og flott bildeserie
I bloggen kan man skrive blogginnlegg, lagre dem, og publisere dem seinere. Det gjør jeg ofte. Man kan også skrive innlegg som man bestemmer skal automatisk publiseres på en bestemt dag og tidspunkt seinere. Dette gjorde jeg en del tidligere. Da virker det som om du sitter og blogger mens du i virkeligheten er langt unna både dataer og nett. Forrige gang jeg gjorde dette, var da vi var på ferie for et par år siden. Da klarte jeg å legge ut et småartig innlegg samtidig som en viss Anders gikk amok på Utøya. Ikke helt heldig. Etter det har jeg unngått sånne innlegg som blir publisert mens jeg er langt unna muligheter til å få redigert eller endret.

Da jeg var i India, hadde jeg fiksa det sånn at et uskyldig giveawayinnlegg skulle publiseres. Det burde jo være greit, tenkte jeg. Men så begynte jeg å tenke mer. Hva hvis noe ville skje med meg mens jeg var på reise? Tenk om jeg vandra heden, gikk til de endelige jaktmarker, eller - for å si det rett ut - daua? Altså, jeg er helt frisk, og det er ikke noe som skulle tilsi en snarlig bortgang, men you never know. Jeg har jo en livlig fantasi, og ei natt med hjemlengsel så jeg for meg det ene scenarioet etter det andre. Det var ikke måte på hva som kunne skje med meg mens jeg befant meg langt hjemmefra. Og da jeg hadde gått gjennom det ene dramatiske hendelsesforløpet etter det andre, begynte jeg å tenke på bloggen. Skulle DET bli mitt ettermæle, lissom? En skarve, kjedelig giveaway? Mine siste ord burde jo vært et gripende farvel, et gråtkvalt kjærlighetsinnlegg til ganske mange, en unnskyldning for ditt og en forklaring for datt. 

Men jeg kom meg velberget hjem. Og jeg har hatt en helt strålende tur. Giveawayinnlegg ble ikke mitt aller siste (selv om den siste linja der jeg skriver at jeg befinner meg på et varmt sted uten nettilgang, sikkert kunne være ganske så passende om jeg ikke lenger var i live)

Okei, nok om tragisk filosofering om døden - la oss gå løs på lystigere materie, nemlig mine besøk i slummen i India! Det kan ikke annet enn å bli løsslupne og småfrekke innlegg når man skal skildre slikt. Coming up.

Den flotte bildeserien "Pia i slummen med hellige kuer i bakgrunnen" som jeg tok av meg selv med mobilen, ble ikke de blinkskuddene jeg hadde sett for meg.

Ha en lystig kveld med eller uten reiseskildringer!

Om å ta vare på
Mammadamen spurte i forrige uke hvordan man kan holde på hverdagslykken? Og det fikk meg til å tenke. For jeg bruker så sjeldent det ordet. Lykkeordet. Det er så stort. Nesten skummelt. Så vanskelig å bruke. Så vanskelig å fylle. Nesten flaut. Også er jeg jo en person som hver uke teller dager mot helg. Til hele dager sammen. Vi tre. Med venner. Og familie. 

Samtidig, så skiller jo ikke Hun Lille mellom hverdag og helg. Hun ventet ikke til en lørdag med å ta sine første skritt. Eller si sine første ord. Hun synes løvetannen er like fristende å plukke på en onsdag som en søndag. At søledammene er like interessante på en mandag. Hun har like mye å fortelle under tirsdagsfrokosten, som alle andre dager. Hun skjønner ikke hvorfor mamma ikke vil bruke like lang tid i butikken på en torsdag, som hun og pappa gjør på lørdager. 

Og hvordan tar man vare på disse stundene? Disse øyeblikkene? Hvordan fanger man de? Uten å forhøye helgestundene.

Ved å lære av henne. Tenker jeg. Ved å være tilstede. Uansett. Fullstendig. Noe som selvsagt er vanskelig. Umulig. Ikke engang et realistisk, ønskelig mål. Men jeg prøver allikevel. Jeg prøver å være mer tilstede. Slik som henne. Mer. Jeg prøver å oppleve. Holde fast i noe.

Også skriver jeg. Fordi jeg må. For å stoppe opp, observere, sette ord på det selvsagte. På det jeg ser. For å huske. Bevare.

Og her ligger jo paradokset. Tenker jeg. Mellom det å være tilstede og det å betrakte. Og jeg vet at jeg ikke klarer å være tilstede, uten å samtidig trekke meg unna. Betrakte. Skrive. Men jeg tenker aldri at dette, dette må jeg skrive om. Fotelle om. Heller kommer stundene tilbake til meg. Etterpå. Mens jeg bretter klær. Tømmer en oppvaskmaskin. Dusjer. Etter at hun har lagt seg.  Gjør det umulig å ikke skrive de ned. Fordi ordene allerede ligger der. Klare. Og slik husker jeg. Bevarer.


Hvordan gjør du det? Hvordan tar du vare på øyeblikk? Minner?

Enda en dag
Forsiktig lukker vi døra. Stille. Blir stående og lytte. Vil hun være der inne? Bak døren høres romstering. En dyne som flyttes på. En bamse som snakkes til. Men ingen som roper på pappa. Eller mamma. -Det gikk, nikker vi lydløst til hverandre. Smiler. Går mot stua.

På vei gjennom gangen plukker jeg opp en ullsokk. Den som hun tok av seg da vi kom hjem. Den andre ligger i kurven som henger på veggen. Sammen med lua og halsen. Akkurat som hun fikk beskjed om. Jeg tar opp lua, lukter på den. Det lukter Anna. Og snø. Og barnehagen. Fra kjøkkenet hører jeg en oppvaskmaskin som åpnes. Tilbake i stua løfter jeg opp et nett som ligger i den gule stolen. Titter oppi. Asjetter. Kopper. En gaffel. Alt i plast. Fra handleturen hun hadde i ettermiddag. Den som foregikk inne på rommet hennes. Jeg rister litt på nettet. Og får øye på trekakene hun serverte. På bordet står fortsatt en grønn kopp fra samme servering. Jeg putter den i nettet, og setter det utenfor rommet hennes. Der inne er det helt stille. I leketeltet finner jeg tre rosiner. De er harde. Og sikkert ikke fra i dag. Der inne står også en vannflaske. Og en dukke. Som har smekke og melkeflaske. Jeg lar det ligge til neste møte. Under bordet ligger en ball. Jeg kryper ned og tar den ut. Putter den i lekekurven. Kan fortsatt høre henne rope heia heia. På lekematta ligger det et perlebrett. Grønne, gule og blå perler sitter fast på toppen. Som i et lite kaos. Eller blomst, som hun kalte det. Jeg putter det i skapet. Der står allerede boksen med resten av perlene. Hun har ryddet. I sofaen ligger en bok, jeg legger den i aviskurven. Bretter det lille teppet som boka lå oppå.


Det får holde, tenker jeg. Får øye på en en gul legoløve oppi lysholderen. Tar den ut, og setter meg ned. Med løven i handa. Ser den inn i øynene. Hører oppvaksmaskinen lukkes. Det holder. Selv om det sikkert er mer. Flere små prosjeter. Små vitnesbyrd om stunder. Men det kan vente. Til i morgen. Til fortsettelsen. 

Misunnelig?
Jeg trodde jeg ikke lot meg påvirke. Misunne. Av fine bilder. Jeg blar med lett hjerte gjennom bilder av kaffe og hjemmebakst. Legger kanskje igjen et lite hjerte. Muligens fordi jeg synes jeg får nok kaffe. Og kaker. Eller fordi jeg ikke har lyst på boller hele tiden. Faktisk. Og fordi jeg tenker at bak det lille utsnittet må det jo finnes rot og hyl og støvkorn. Der også. Hvis ikke må den avbildede kaffen være veldig kald. Tenker jeg.

Bilder av stilsikre hjem stikker muligens litt dypere. Men ikke mye. For, joda, jeg har  lyst på Omaggio-vaser jeg også. Og sorte og hvite puter. Og tepper med plusstegn. Jeg har det. Men så kommer jeg på at det er mange ting vi trenger før total fargekoordinering av leiligheten kan prioriteres. Slik som vårsko i str. 24. Regndress i str. 98. Så kanskje drømmer jeg litt, men konkluderer med at det er helt greit å ikke få. Og til slutt så minner jeg meg selv på at hjemmet vårt, det er akkurat det. Et hjem. For oss.

Nei, jeg trodde ikke at jeg lot meg påvirke. Men i dag, da hele Instagram ble full av hvite fjell og sol. Av smilende mennesker med røde roser i kinnene og pulker på slep. Av yndige barn med ski på bena. Da kjente jeg det. Ikke misunnelsen. Men den dårlige samvittigheten. For mens resten av Norge tydeligvis tok med seg sine barn ut i løypene, så var vi fortsatt inne. Og så ut på sola. Uten noen stor plan for dagen. Riktignok snakket vi om å gå ut etterhvert. Kanskje ake. Det gikk bare litt tregt. Og innen vi kom oss ut, var det langt over sovetid for hun lille. Så vi puttet henne i vogna og lot akebrettet stå hjemme. Fant raskt en kafe, og satte oss. Ute. Klar for årets første utelunsj. Og selv om sola stekte så vi måtte finne solbriller, kaffen var god og mannen var kjekk. Selv om vi sa obligatoriske ting som - skulle nesten tro det var påske. Så tok vi ingen bilder. For jeg smiler liksom ikke like pent med dårlig samvittighet.   

I hvert fall ikke før vi kom hjem igjen. For, mens resten av Instagramfolket pakket skiboksene sine, stod vi på kjøkkenet. Og laget lammekebab og bulgursalat med ovnsbakte reddiker og granateple. Så klart. Som jeg tok bilde av og sendte ut på nett. Sånn i tilfelle jeg kunne misunne noen av de som satt på en slitt veikro og knasket tørre pommes frites. Bare fordi de dro akkurat litt for sent fra det solrike fjellet til å rekke middagslaging hjemme.

Jeg skrev selvsagt ingen ting om at barnet ikke engang ville smake på maten.

For to år siden
I dag er det to år siden i dag jeg gikk nedover bakkene mot Carl Berner. Retning T-banen. Jeg hadde vært på barselbesøk hos en venninne. Hun som oppdaget at hun var gravid samtidig som meg. Som egentlig hadde termin akkurat en uke før oss. Men som bar på en utålmodig jente som kom 10 dager før tiden. Selv var jeg fire dager på overtid. Passelig klar. Jeg hadde sittet og sett på det lille mennesket. Sett hvordan hun sparket. Fektet. Gråt. Så vakker. Så perfekt. Samtidig som jeg kjente at noen sparket inni meg. Flyttet på seg. Og jeg prøvde å forstå at det lå et like ferdig menneske der inne. Helt likt som hun som lå foran meg.

Men nå var jeg altså på vei hjem. Det var fredag og ettermiddag, og jeg skulle egentlig gå hele veien. Men kjente at kroppen var for tung. For trett, etter null søvn natten før. Så jeg gikk mot banen. Fremme på perrongen ringte jeg mannen som var på jobb, forsikret om at ingen ting hadde skjedd. Fortalte at kroppen var ekstra tung i dag. Spurte om han kunne handle. - Sov litt, sa han.

Og det gjorde jeg. Sov. Frem til jeg ble vekket av mannen som kom fra trening. -Sover du enda, lo han. Og ba meg om å sove litt til, han skulle lage middag. -Vekker deg da. Og det gjorde han. Med middag og lys og  favorittmusikk. Vi visste begge at dette var siste fredagen som oss. Bare oss. To. Og vi skålte for det. Og for det som skulle komme. Det ukjente. Og der, mens vi skålte, kjente jeg det. Det første, spede, tegnet. Det neste kom ikke før lenge etterpå. Først etter at vi hadde lagt oss, og sovnet, ble tegnene sikre. Og sterke. Hun var på vei. Til oss.

Heldigvis visste vi ikke da at det skulle ta enda et døgn før vi fikk møte henne. Eller at ferden ut skulle bli i overkant tøff for henne. At hun ikke skulle komme rett til oss. Heldigvis visste vi ingen ting om det. For det gikk jo helt bra. Det vet vi nå.

Torsdag kveld fra Horgans.

I går var jeg, etter en halvtimes overtalelse og grov køsniking, på innsiden av Horgans - Norges mest beryktede drittsted for wannabe-keege BI-folk. Verdigheten sank flere grader i det jeg gikk inn døren, med capsen dratt langt ned over ansiktet, med mine to venner. Vi var for øvrig en 33,3% Paradise Hotel-infiltrert trio. Det er derfor forslaget om Horgans kom opp i utgangspunktet. La oss ikke snakke mer om akkurat det. Alle unnskyldninger til side, så var jeg der. Jeg var på Horgans - stedet jeg kun har vært på dagtid for å spise hamburger. Den er faktisk ganske god.

Opplevelsen var som forventet. Horder av "pent kledde" drittfolk som har krøpet ut av prosecco-vorspielene sine for å jakte på kjønn. Det var omtrent umulig å komme seg bort til baren for å bestille seg en øl - så jeg unngikk det og fikk noen andre til å kjøpe for meg. Spandering er det eneste som er fint med slike steder, for det er svært viktig for disse menneskene at de blir oppfattet rike, selv om sannheten er at de har studiegjelden trøkket så langt inn i endetarmen at sykemelding fra jobben på Rimi må være grunnen til at de faktisk kan dra ut på en torsdag. Vi må nemlig ikke glemme at torsdag fortsatt er en hverdag. Disse menneskene burde ikke være ute og ødelegge hverdagskvelden for oss som fester i hverdagene, nettopp for å unngå denne bermen av drittfolk som før i tiden holdt den kjønnsykdomfremkallende festingen sin til fredager og lørdager. Eller "holde seg hjemme-dager" som jeg kaller det.

Med øl i hånd gjaldt det å finne seg et sted å sitte. Ikke så lett, for på dette stedet er guttevalpene sterkt representert, og de vil selvsagt ikke dele bord med flere menn enn overhodet nødvendig. Da snakker vi selvsagt kun nærmeste kompiser (som alle går likt kledd; Ralph Lauren og hva som helst fra Volt) som kan " wingman'e " hverandre slik de alle får seg noe fremmed kjøtt på kjøttet denne kvelden også. Disse menneskene får nemlig hooket opp, utrolig nok. Forskjellen mellom dem og "sånne som meg" er at de hooker opp med absolutt hva som helst, på bekostning av hva som helst. Å ta tak i tilfeldige jenter på Horgans og tørrpule dem inntil en vegg er helt greit. Å ringe til jenter - som de klarte å få nummeret til på Horgans ved en annen anledning - klokken 04:30 er også helt greit. For de ekle jentene også. ÆSJ!

Men tilbake til min situasjon. Jeg og mine to venner klarte omsider å presse oss ut i bakgården der en stygg DJ ingen har hørt om (ikledd Ralph Lauren og Volt-klær, selvsagt) spilte club-musikk (en forferdelig sjanger som burde kriminaliseres umiddelbart) mens han " steket " med hånda ut mot massene av ekle, kåte ungdommer - jeg holder hardt tilbake på nazi-referansene mine nå. 

*Hold hodet kaldt, Halvor, du må få utløp for de vonde opplevelsene dine*

Jo, bakgården! Vi fant en liten plass der det var mulig å stå i fred. Når jeg sier "stå i fred" betyr det kun at vi ikke ble jokket på av klientellet som for øvrig drikker så mye at de ikke lenger ser forskjellen på mann og dame. Disse små plassene der man kan "stå i fred" vil selvsagt ikke dørvaktene ha noe av, og med en konstant tjue meter lang kø tok det ikke lang tid før den allerede klaustofobiske tettheten av konstant-ejakulerende smågutter ble enda tettere. Jeg slet helt seriøst med å puste, men det var nok mest fordi jeg er redd for at det er noe med luften på sånne steder som gjør at jeg også blir et forferdelig drittmenneske som kun vil drikke tyrker-shots og pule og aldri oppnå noe som helst positivt med livet enn ensomhet i et hav av selvbekreftende fyllesex.

Jeg skulle ønske at sammendraget mitt fra gårsdagen også innebar et dårlig forsøk på å sjekke opp en " Horigans-jente " men det stod desverre ikke verdigheten min til. For det første liker jeg ikke sånne jenter. For det andre står jeg ikke i kø for å snakke med jenter, og på steder som Horgans er det nærmest kølappsystem på de ekle nelly.com-kledde jentene som vanker der. Vi gjør det enkelt, og unngår krysning av de forskjellige " artene " , ok?

Da gutta på Horgans begynte å sloss med hverandre fordi de hadde steket/hitlerhilset hverandre i ansiktet, forstod jeg at min tid var kommet. Jeg drakk opp ølet mitt, kavet meg gjennom massene, kom meg ut døra og stakk. En halvtime av livet mitt var borte for alltid, men jeg sitter igjen med erfaringen. Som dere sikkert forstår måtte jeg jo skrive om dette. Advare leserne mine mot å bli " slik " . Dette handler nemlig ikke om festing, kjærlighet, vennskap eller å skape relasjoner i det hele tatt. Det handler om en morbid form for selvbekreftelse sydd inn i et liv av innestengt fylleangst som bare venter på å eksplodere. På et eller annet tidspunkt gjør den nemlig det. 

Nå har jeg fått bekreftet myten min, og jeg vet med sikkerhet at det aldri blir en tur tilbake. Jeg vil ikke spise hamburger der engang - dette stedet skal ikke få mine penger. Kall meg for en hater, pessimist, hipster, whatever. Jeg elsker å feste hardt, jeg. Men dette er bare dritt, og nå slutter jeg å skrive om Horgans før jeg lobotomerer meg selv. RIP menneskeheten, og adjø.

Hvordan snakke med småjenter

I sommer ble jeg kontaktet av journalist Ida Jevne fra Norgesglasset i P1. Hun skulle lage en sak om hvordan man kan prate med småjenter uten å fokusere på hvordan de ser ut  og lurte på om jeg hadde noen tanker om det. Og det hadde jeg jo.

For det er fryktelig fort gjort å bruke komplimenter for utseendet som åpning når man skal snakke med jenter. "Så søt kjole du har" og «så fine hårspenner, er de nye?" bare ramler ut nærmest av seg selv uten at hjernen har rukket å bli koblet på.

Og jeg syns ikke det er greit. Barn gjør stort sett mer av det de får positiv oppmerksomhet for, så jo mer vi voksne fokuserer på utseendet jo viktigere skjønner ungene at det er.

For noen år siden bestemte jeg meg for å snakke med Makeløs Niese om andre ting enn hvor nydelig hun er (for det er hun jo  akkurat som brødrene sine). Vi prater blant annet om skolen, vennene, fritidsaktiviteter, hvilke bøker hun har lest og hva hun har lyst til å bli når hun blir stor (> olympisk mester. Watch out, verden!)

Er du bevisst på hva du snakker om med småjenter? Tror du det er forskjell på hvordan vi snakker med gutter og jenter  og i så fall hvorfor?

( Saken i Norgesglasset kan du høre her. Anbefaler også artikkelen Why I will never tell my niece she is pretty hos MamaMia).

De tjener på at du får barn

Norske kvinner må få flere barn, sier Knut Arild Hareide. Men må vi det? Hvorfor må vi det?

Jeg har alltid visst at jeg ville ha barn, men aldri egentlig visst hvorfor. I semi-klare øyeblikk har det vel vært noe i retning av «alle andre gjør det jo», «jeg tror det åpner et ekstra rom i hjertet mitt» og «tenk om jeg våkner en dag når jeg er 45 år og angrer på at jeg ikke fikk noen!»

Ikke på noe tidspunkt har jeg stoppet opp og reflektert over de kreftene som finnes rundt meg og som jobber aktivt og utrettelig for å gi meg lyst på barn. Fordi de tjener på at jeg får barn.

I det siste har en annonse fra libero.no dukket opp i Facebookfeeden min. Den sier at

"Å skifte bleie på barnet trenger ikke å føles som en plikt. Vi ser på hvert bleieskift som noe koselig og bra! Det er en mulighet til å le, leke, trøste og lære."

Og så tenker jeg at dæven, de folka der kan umulig ha skiftet særlig mange bæsjebleier på trassige toåringer som nekter å ligge stille. For helt ærlig; bleieskift er vel neppe topp tre av dagens gjøremål for de fleste foreldre. Men Libero vil jo at vi skal like å skifte bleier. Libero vil strengt tatt at vi skal like å ha barn, sånn at vi fortsetter å få flere barn og de kan selge enda flere bleier.

Libero er ikke alene om å pushe ensidig baby- og familielykke. De er bare en enkelt aktør i et helt hav av produsenter som har kommersiell interesse av å få deg til å ønske deg (mange) barn.

Har du noen gang lurt på hvorfor mammabladene har så fordømt positive artikler? Det har jeg. (Og dette er ikke noe jeg innbiller meg, Mamma er for eksempel «magasinet for deg som vil nyte livet som mamma!»).

De gjør det ikke fordi de syns det er hyggelig med et positivt fokus, men fordi de har en kommersiell interesse i å fremstille barn som selve nøkkelen til fullkommen lykke. Jo flere som tror morslykken er den ultimate lykken, jo flere velger å få barn. Og dermed øker antall potensielle kunder for mammabladene.

Det er naivt å tro at vi ikke blir påvirket av det. Mot kapitalismen er enkeltindividet veldig, veldig lite. Og pronatalism  ideen om at alle burde få barn  står så sterkt i samfunnet at de fleste av oss knapt har reflektert over det.

Men blir vi egentlig lykkeligere av å få barn? Blir vi ensomme hvis vi ikke får barn? Og trenger verden egentlig flere unger  eller burde vi heller ta bedre vare på dem som allerede er her?

Arbeidsgivere motarbeider fedres rettigheter

Bedrifter betaler seg ut av pappapermen med bonus, skriver Aftenposten i dag. Og jeg kjenner at jeg blir så helt utrolig sur!

For hvilke argumenter står en far igjen med dersom han ønsker pappaperm, men arbeidsgiver sier "nei, vi gir deg heller en feit bonus for å jobbe, sånn at kona di kan være hjemme med ungene"? Pappaperm er viktig av mange grunner, en av dem er at det gjør det enklere for fedre å trumfe gjennom hjemmetid overfor motvillige arbeidsgivere.

For helt ærlig, det passer jo aldri å være hjemme i permisjon. Og  dette kommer kanskje som et sjokk for noen  men det passer ikke for damer heller. Det er bare det at damer tar seg tid. Og det burde for pokker menn få lov til å gjøre også.

"Mannen min sitter på en svært verdifull kompetanse i den prosessen som selskapet er i nå", sier kona i det anonyme paret Aftenposten har intervjuet. Og fordi han hadde så verdifull kompetanse, ble det dessverre helt umulig å være borte fra jobb i tre måneder.

Hvorfor dukker dette argumentet stadig opp som grunn for at menn ikke kan ta permisjon? Er menn mer umistelige i jobben sin enn kvinner? I så fall lurer jeg på hva i all verden disse bedriftene gjør den dagen den umistelige mannen med den uerstattelige kompetansen slutter i firmaet.

«Et annet sted i Oslo-området hadde far nettopp blitt leder i en nyopprettet bedrift da tiden kom for pappapermisjon med familiens yngste sønn.
- Det første året er det mye som skjer, det var umulig for ham å være borte i så lang tid, sier den 37 år gamle moren."

Men i alle dager! Er det for mye forlangt at menn planlegger karrieren i forhold til familieforøkelse? Eller er det bare kvinner som må gjøre det? Å bli leder i en nyopprettet bedrift når man har en liten baby og vet at det straks er tid for pappapermisjon er jo bare helt ekstremt dårlig planlegging og vitner om en far som ikke under noen omstendigheter ville vært interessert i å være hjemme med sitt eget avkom. Så beleilig da, å kunne bruke jobben som unnskyldning.

Åh, jeg er så uerstattelig av meg!

Så da betaler arbeidsgiver for at mor i stedet må sette sin karriere til side og være hjemme litt lenger. Og alle syns det er en god løsning.

Men jäklar da!

Jeg håper virkelig ikke dette er de samme folka som roper etter valgfrihet for familiene. Da blir jeg seriøst grinete!
