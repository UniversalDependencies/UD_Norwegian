Ingen grenser

Dagens leder

Usikkerheten rundt hva som vil bli den endelige prislappen for kjøpet av F-35-flyene skaper berettiget uro, og i dagens avis heller statssekretær i Forsvarsdepartementet Roger Ingebriktsen (Ap) bensin på bålet. På spørsmål om hvorvidt departementet har en smertegrense for hvor stor prisøkning vi kan tåle på de amerikanske kampflyene, svarer han følgende: «Enhver demokratisk nasjon vil på et eller annet tidspunkt måtte sette ned foten dersom økonomiske rammer sprenges, men vi er ikke i nærheten av å være der nå». På spørsmål om hvorvidt regjeringen har en plan B dersom prisen på flyene skyter i været, er svaret ganske enkelt: nei. I 2008 forutsatte de rødgrønne i Stortinget «klare øvre kostnadsrammer» på 42 milliarder. Kravet er allerede sprengt med 30 milliarder, og mye tyder på at den endelige prislappen blir enda høyere. Men vi skal tydeligvis ha disse flyene, koste hva det koste vil.
* Debatten om flyene internt i USA er langt mer nyansert, og stadig flere over there mener det er grunn til å revurdere antall fly som skal produseres. Debatten går også om hvor godt egnet flyene egentlig er til å møte utfordringene USA kommer til å stå overfor i tida framover. Som The Economist skriver i siste nummer: «It seemed like a great idea at the time.» Ideen med F-35 var å lage et rimelig taktisk kampfly som skulle erstatte minst fire andre flytyper. USA skulle kjøpe 2400 kampfly, og rundt 600 skulle kjøpes inn av deres allierte - blant annet Norge. Det store antallet fly skulle gjøre hvert fly rimelig, og flyene skulle være klare i 2010. Den datoen er utsatt, minst til 2016, og prisen per fly er ifølge The Economist mer enn doblet. Magasinet melder at selv F-35-tilhenger Robert Gates nå antar at det må kuttes ned på antall fly.
* I lys av dette er det underlig å høre på Forsvarsdepartementets uforbeholdne støtte til F-35. Det må finnes en grense for hvor mye penger vi skal bruke på dette flykjøpet, og det må finnes grenser for forsvarsdepartementets lojalitet overfor USA.
Lav deltakelse

Dagens leder

Ved kommune- og fylkestingsvalget i 2007 var det for første gang siden 1979 vekst i valgdeltakelsen på 2,4 prosentpoeng sammenliknet med forrige lokalvalg. Likevel var valgdeltakelsen relativt lav, bare 61,7 prosent av velgerne stemte. Variasjonen mellom kommunene er stor. Kommuner som Rømskog i Østfold, Utsira i Rogaland og Fedje i Hordaland hadde alle over 80 prosent deltakelse, mens Hammerfest og Målselv i Finnmark ligger lavest, med 51,2 og 51,4 prosent.
Ordfører i Hammerfest, Alf E. Jakobsen, sier til Nationen at han er urolig for kommunens lave valgdeltakelse. Hammerfest har derfor søkt om å få være med i forsøksordningen med elektronisk stemming og stemmerett for 16-åringer. «Det var ein del yngre som ikkje røysta ved førre val, og eg har snakka med ungdommar som seier det kjennest for høgtidelig å gå inn i ein kommunestyresal eller ein bystyresal. At dei no kan røyste på nett, senkar vonleg terskelen for å delta», sier Jakobsen.
Vi regner med valgdeltakelsen i Hammerfest vil øke i år, både på grunn av den allmenne mobiliseringen for å stemme, men også fordi det har vært lokal oppmerksomhet om den lave valgdeltakelsen. Vi er likevel usikre på om nettstemming og lavere stemmerettsalder i seg selv fører til høyere valgdeltakelse. Vi kommer ikke utenom at valgdeltakelse handler om politisk engasjement. Dess flere som er medlemmer av politiske partier, dess flere kan en anta vil kunne mobiliseres til valgurnene. En kan også anta at valgdeltakelsen har sammenheng med i hvilken grad folk føler at deres stemme betyr noe og om politikerne faktisk er i stand til å endre ting i den retning velgerne ønsker. Derfor er den største trusselen mot valgdeltakelsen, spesielt i lokalvalg, at kommuner og lokalpolitikere fratas makt og myndighet. Den økte strømmen av sentrale pålegg og forordninger som kommunene forutsettes å sette ut i livet, utgjør på sikt en utfordring for folkestyret og lokaldemokratiet. Ikke minst bør venstresida ta en diskusjon om ikke det lokale folkestyret nå bør styrkes på bekostning av den byråkratiserte styringsiveren.
- Krigsviljen størst

Ingen dialog: En desperat Gaddafi vil forhandle med opprørene. Men dialog har aldri stått høyt på krigsdeltakernes agenda, mener Knut S. Vikør.

Etter røyken har lagt seg: Patronhylstere fyller gatene i et krigsherja Tripoli. Midtøsten-ekspert Knut S. Vikør frykter at sivile i Gaddafis resterende maktbaser kan bli utsatt for hevntokt av opprørerne. Foto: Youssef Boudlal, Reuters/Scanpix


- Både Nato, opprørerne, og Gaddafi har vært villige til å ta kostnadene av krigen. Krigsviljen har vært større en forhandlings- og fredsviljen, sier midtøstenekspert og professor Knut S. Vikør ved Universitetet i Bergen.
Libyas falne diktator Muammar al-Gaddafi ymtet gjennom sin talsmann Moussa Ibrahim, natt til søndag frampå at han vil forhandle med opprørerne.
Det libyske overgangsrådet (NTC) avviste søndag alle slike forhandlinger.
- Hvis han vil overgi seg så vil vi ta ham til fange og forhandle med ham, sa Ali Tarhouni, olje- og finansminister i rådet, søndag.
Opprørerne har utlovet en dusør på 1,3 millioner dollar og straffefrihet for den som dreper Gaddafi eller tar ham til fange.
Skudd i mørket
Forhandlingsvegring har vært en gjennomgående faktor i Libya-krigen. Opprørerne har vært tilbakeholdne med å gå i dialog, også da Gaddafi fortsatt hadde makt.
- Nato har heller ikke vært noe pådriver for forhandlinger, sier Vikør.
Ved hjelp av Natos luftstyrke kontrollerer opprørerne nå store deler av det nordafrikanske landet.
Tidligere denne uka oppfordret Gaddafi sine lojalister til å fortsette kampen mot opprørerne han beskrev som «kjeltringer» og «rotter». Vikør mener det siste forhandlingsutspillet er et desperat bomskudd i mørket.
- Det vil være uaktuelt å redde Gaddafis endelikt med forhandlinger nå. Opprørerne har hele tida ønsket det som nå har blitt resultatet, at Gaddafi skulle kollapse til slutt. Når du kan vinne krigen, foretrekker du det framfor å inngå kompromisser, sier Vikør.
Frykter hevntokt i Sirte
Søndag bombet Nato-fly fortsatt mål i byen Sirte, 55 mil øst for Tripoli. Sirte er Gaddafis hjemby og et av få steder hvor det gamle regimet ennå sitter med makten. Her er støtten hans stor og mange av innbyggerne i byen tilhører Gaddafis egen stamme.
Opprørsstyrker har omringet byen og sa søndag at de vil erobre den i løpet av ti dager. Byens lokale ledere har forsøkt å få til forhandlinger med opprørerne i frykt for konsekvensene for sivile Gaddafi-tilhengere.
Opprørsrådet har oppfordret styrkene sine til å unngå hevn. Likevel er det meldt om drap på Gaddafi-lojalister flere steder i landet.
- Er det grunn til å frykte hevntokter mot Gaddafi lojalister i Sirte?
- Ja, det er det. I Tripoli er det meldt om åpenbare henrettelser av soldater fra Gaddafis styrker. Sirte er et Gaddafi-lojalt sentrum med svært lojale tilhengere. Om opprørsrådet har kontroll over styrkene sine i møte med dette vil tida vise, sier Vikør.
- Vårt mål er ikke mer blod, det er frihet. Vi vil ikke at flere skal måtte dø, spesielt ikke sivile. Men vi kan ikke snu nå, det er ingen sjanse for at vi gir oss, sa en av opprørernes militærsjefer, Salem Muftah al-Refaidy søndag.
Store mangler i Tripoli
I Tripoli mangler mange mye når røyken fra krigen gradvis legger seg. Mange nabolag har vært uten vann i flere dager. Samtidig har store deler av elektrisitetsverket i millionbyen sviktet.
Også ved sykehusene er det store mangler som en følge av krigen og det store antall skadede.
Lederne for overgangsrådet gjør det de kan for å ikke havne på feil fot med befolkningen i hovedstaden. og hevder de gjør sitt beste for å løse problemene i Tripoli.
