Konkurranse i lufta

Bonuspoeng
Jeg har tidligere hatt innlegg i denne avisa angående temaet: Hvordan få økt konkurranse på Vigra. Jeg har nå fått bekreftelse på at min teori angående dette tema er riktig, nemlig at fjerning av bonuspoengene har betydning for konkurransen i negativ retning. Dessuten, så mener jeg at avisa har fremstilt denne saken litt ensidig ut fra ønsket om å få en aktør tilbake på Vigra, nemlig Norwegian, uten å ta hensyn til det faktum at kanskje Norwegians hensikt med denne fremstillingen i avisa er å be for sin syke mor. Jeg skal begrunne det siste først, og avslutningsvis komme inn på hvordan min teori er riktig. Det første Norwegian gjorde før de startet opp i Norge, var å gå til myndighetene og be om at bonusordningen på flyreiser innenlands ble avviklet, angivelig fordi denne var konkurransevridende til SAS/Braathens fordel. Jeg tror at den egentlige årsaken til at Norwegian gikk til myndighetene, var at de ved å få fjernet denne ordningen visste at det norske innenlandsmarkedet da ville bli relativt uinterressant for andre aktører. Norwegian visste at dersom de skulle konkurrere med enda flere aktører utenom SAS/Brathens, så ville markedet bli for lite, og da særlig for Norwegian som var avhengig av større volum, ettersom prisene var lavere. Jeg har også nå fått en gledelig bekreftelse på at min teori angående fjerning av disse bonuspoengene er riktig. For kort tid siden, så søkte Norwegian/sterling om å få fjernet bonuspoengene innen resten av Skandinavia. De fikk avslag fra konkurransetilsynet i alle de Skandinaviske land. Begrunnelsen var at konkurransen her var meget stor, og langt tøffere enn i Norge. Beviset på dette er resultatet til SAS/Braathens som ble lagt frem for kort tid siden, hvor det kun var I Norge at de hadde overskudd med formidable 605 millioner. Her uttalte konsernsjefen i SAS, at årsaken til det gode res. I Norge, var nettopp mye sterkere konkurranse i Sverige og særlig Danmark. I det samme intervjuet så sa også konsernsjefen at dersom de ikke fikk overskudd på sine interkontinentale ruter innen 2007, så ville disse bli avviklet. Dersom dette skjer, så vil helt sikkert flere av de store i internasjonal luftfart opprette direkte ruter ut av Skandinavia til USA, Østen etc. De vil da helt sikkert også snuse på muligheten av å opprette innenriksruter innen Skandinavia, men jeg tror neppe at de vil gjøre dette i et land hvor det ikke er bonusopptjening. Jeg har sagt det før: Bonuspoengene er nødvendig for at flyselskapene, skal kunne opprettholde ett nett av destinasjoner og rutetider, og en rimelig grad av service, sikkerhet og vedlikehold, ved at noen er villig til å betale noe mer for flybilletten. Ingen kan selge alt på tilbud, da går det fort nedoverbakke. Jeg kan bare vise til uttalelsene til en av sjefene i Luftfartstilsynet for kort tid siden, hvor skepsisen var stor til oppblomstringen av alle billigselskapene, da med sikte på fremtidig vedlikehold av fly og mannskap. De siste flyulykker i verden skulle tale sitt. Konklusjonen er derfor klar: Gjeninnfør bonuspoengene på innenlandsruter, slik at flere aktører blir interessert i det norske innenlandsmarkedet, gjerne en av de store utenlandske aktørene. Kanskje vi til og med kan få direkteruter fra Vigra direkte til en eller flere destinasjoner i Europa.
Skog gir arbeidsplasser - og fornybar energi!




Tilsvar til Lien Kristian M. Lien skriver om tallmagi og bioenergi i Sunnmørsposten 18 august. Han kritiserer SV for å misforstå tall og mistolker oss i verste retning. Lien kommer ikke med noen bidrag som kan være med å løse energikrisa i Møre og Romsdal. Han deltar etter mitt syn i hylekoret som vil bygge gasskraftverk uten rensing i stedet for å benytte denne tida vi er inne i, med enormt høye oljepriser, til å investere i alternative enegikilder. Møre og Romsdal er fylket som eksporterer arbeidsplasser og energi med avfallet vi sender til Sverige. Svenskene har fjernvarmeanleggene til å lage arbeidsplasser og energi ut av bosset vårt. Landsbygda i Møre og Romsdal gror igjen mens vi varmer opp fortauene i byene våre med høyverdig elektrisk kraft. Vi gidder ikke å utnytte at vi har Norges varmeste vann i fjordene våre og dermed kunne få ut opptil seks -6- ganger mer av energien hvis vi brukte varmepumpeteknologi. Men kan vi vente annet når fagfolka driver kampanje for gasskraft. Vanlige folk har skjønt det; Det monteres varmepumper som aldri før rundt om i de private hjem. Norge har mye skog. Denne skogen skjuler store muligheter for arbeidsplasser og distriktsutvikling. Ikke bare som tømmer, men som energi. Det dreier seg om ved, pellets og flis til oppvarming, fortrinnsvis til oppvarming av sentralvarmeanlegg som igjen forsyner alt fra små boligfelter til hele bydeler. I Sverige er bioenerginæringa allerede langt fremme. Rundt en fjerdedel av Sveriges energiforsyning kommer i dag fra slik energi. Dette er muligheter som vi som skognasjon ikke kan la ligge urørt. Derfor har SV stått hardt på for å få til en industrialisering av bioenergi. SV ønsker en satsing på bioenergi i Norge, som - med overførbare tall fra Sverige - gir 4.000 nye arbeidsplasser i hele Norge, og faktisk like mye energi som 20 Sauda-utbygginger utgjør. Store deler av det norske oppvarmingsbehovet er i dag dekket med elektrisitet. Hvis vi får reist bioenergi som en ny industrinæring vil satsinga frigjøre store mengder elektrisitet, og gjøre at vi slipper å importere dyr og skitten kullkraft. Og det vil dempe behovet for flere kraftutbygginger. Teknologien har store muligheter. Gardermoen hovedflyplass blir i dag oppvarmet av flis. Eidskog kommunes biovarmesentral gir varme til de fleste offentlige byggene i sentrum, så som alders- og sjukehjemmet, ungdomsskolen, biblioteket/servicebygget m.fl. Flere av de store norske energiselskapene engasjerer seg i industrialisering av bioenergi, for eksempel har Norsk Trepellets AS etablert produksjon av trepellets i blant annet Brumunddal. I dag produserer Norge 16 TWh bioenergi, eller rundt seks prosent av samla energiproduksjon. SV vil i første omgang ha denne andelen opp på ti prosent innen 2010. En økt satsing på bioenergi i Norge kan gi over 4.000 nye arbeidsplasser innen 2010. Dette er realistisk. Landbruksminister Sponheim sier at «økt bruk av bioenergi kan skape 6.000-8.000 nye arbeidsplasser i distriktene » (1. april 2004) og viser til anslag på ressurspotensialet for bioenergi som viser at man kan nesten tredoble bruken av energi basert på biomasse her i landet. Hele 70 prosent av det norske oppvarmingsbehovet i dag blir dekket med elektrisitet, så hvis mange går over til bioenergi vil det frigjøre store mengder elektrisitet, redusere følsomheten for svingninger i strømprisen og attpåtil være bra for klimapolitikken. SVs mål er at vi får en satsing lik den i Sverige og få en voksende industri basert på bioenergi. Jeg som politiker må legge forholdene til rette for en voksende næring. Bønder, skogeiere, skogsarbeidere og skogentreprenører fortjener å få politikere som går foran. For meg er det en selvfølge at lokal og fylkespolitikerne i Møre og Romsdal vedtar at når en bygger nytt eller bygger om offentlige bygg så skal flis vurderes som energikilde. Gjerne sammen med andre alternative energikilder.
Høyre ønsker verdighet i abortdebatten






Ludvig Nessa, Norges mest omstridte abortmotstander, vil ha abortsaken inn i valgkampen og tyr som tidligere til drastiske virkemidler som brev med plastfostre og blodige bilder. Nessa må selvsagt få lov til å mene hva han vil og kjempe for det han tror på. Ytringsfriheten er nettopp ment å beskytte dem som har avvikende synspunkter i forhold til flertallet. Bruk av virkemidler som kan virke støtende på mange må også tåles i et demokrati. Men når Nessa på nytt drar debatten ned på et så nedrig nivå, synes jeg vi politikere bør være tilbakeholdne med å gi ham den oppmerksomheten han søker. Av respekt for de kvinnene det gjelder og for å verne om en verdig debattform, bør vi ikke bidra til å skape blest om virkemidlene som brukes. Dette vil kun gi Nessa muligheter til å score noen billige poenger i valgkampen. Høyre er en forkjemper for dagens lov og mener at dette vanskelige valget må tas av kvinnen selv. Vi vil beholde dagens grense for selvbestemt abort på 12 uker fordi det er nødvendig å støtte opp om kvinnens rett til å avgjøre dette på et tidlig stadium i svangerskapet. Samtidig mener vi at samfunnet, gjennom rådgivning og støtteordninger, må bidra til at færre kvinner finner det nødvendig å velge abort.
Ja til en stabil fiskeripolitikk

«i morgen arrangerer Aalesunds Rederiforening den store fiskeripolitiske debatten i valkampen. Nåværende fiskeriminister Svein Ludvigsen og hans kanskje fremste utfordrer, Senterpartiets Lars Peder Brekk, møtes til holmgang i Sunnmørshallen sammen med fremtredende stortingsrepresentanter fra Møre og Romsdal . Fiskeriene får ikke operere i et fritt marked, men er styrt av politikerne. Derfor er denne debatten svært viktig»




De siste årene har Stortinget vært enig i målsettingene om stabile rammevilkår for fiskeflåten. Fiskerne har selv blitt enig om fordeling av resurssene mellom hav og kyst, og dette forliket er blitt respektert. Når enkelte parti nå tar til orde for å ta fiskekvoter fra havfiskeflåten til kystflåten så er det en blanding av politikk og butikk som skader næringen. Omfordeling fører ikke til at det blir mer fisk. Russisk tjuvfiske. Det som virkelig kan øke inntektene for norske fiskere er at politikerne går sammen om å få slutt på det russiske tjuvfisket i Barentshavet. I følge Kystvakten utgjør dette tjuvfisket 100.000 tonn årlig, eller fisk til en verdi av 1,2 milliarder kroner. Torskekvoten i Barentshavet blir satt 20 prosent lavere enn den elles ville ha blitt gjort fordi forskerne tar høyde for tjuvfisket i sine anbefalinger. I tillegg får norske fiskere lavere priser på sine produkt på markedet ute fordi det er oversvømt av svartfisk fra Russland. Dette er noe norske politikere virkelig må ta tak i, og som vi fiskere har ropt varsko om i 15 år uten å ha blitt tatt alvorlig. Lønnsomt fiske I begynnelsen av 1980-tallet var overføringene fra staten til den norske fiskeflåten på ca. 2,2 milliarder kroner årlig. I år er overføringene null. Vi mottar ikke et øre i statlig støtte. Det er vi fornøyd med, men da må det også legges til rette for at vi kan drive lønnsomt. Regjeringen gjorde nettopp det da den åpnet for at kvoter kunne slås sammen på færre båter uten tidsavgrensing også i havfiskeflåten. Denne ordningen fikk kystflåten i 2004. Bakgrunnen for nyordningen var at overkapasiteten i deler av flåten var opp til 50 prosent. Det vil si at de ligger halve året i bøyene. Den nye strukturkvoteordningen fører til at arbeidsplassene ombord i båtene blir tryggere og at fornyingskraften i flåten blir styrket.
Rød-grønn protest
Dette har både SV,Senterpartiet og Arbeiderpartiet varslet at de er imot. Senterpartiet og SV har varslet at de vil stanse ordningen, og argumenterer med at noen få redere er gitt evigvarende kvoter. For det første snakker vi ikke om noen få redere, men å trygge artbeidsplassene til halvparten av de yrkesaktive fiskerne her i landet. For det andre endrer ikke den nye ordningen politikerne sin styringsrett over hvem som skal ha fiskekvotene. Kvotene er ikke mer evige enn de var før, men dette faktum drukner i den politiske retorikken i valgkampen. Regionalisering? Enkelte partier tar også til orde for en større regionalisering av fiskeressursene. La det bare være helt klart. Fisken er en nasjonal ressurs på linje med oljen. Det er allerede en form for regionalisering fordi fiskeflåten i nord har så mange flere fordeler enn vi som holder til i sør. I torskesektoren er det forbudt å selge trålfartøy med konsesjon sørover, mens det er helt kurant å selge andre veien. I sildesektoren er det regler som stimulerer til salg nordover og som bremser til salg sørover. Vi har eksempel på medlemmer som er blitt nektet å kjøpe båter/kvoter i Nord Norge fordi det er politisk umulig for en fiskeriminister å la en sunnmøring kjøpe seg opp i denne landsdelen selv om han skulle ha det beste tilbudet. Dette er rett og slett diskriminerende. Det bør gis like rammebetingelser mellom de ulike deler av distrikts-Norge uten konkurransevridning og særfordeler.
Rekruttering bekymrer
Fremtiden til den norske havfiskeflåten er lysere enn på lenge - ikke minst fordi de fleste fiskebestandene nå er i en god forfatning. I de siste årene har Norge ført en tøff linje i internasjonale forhandlinger om fiskeressursene - det er svært viktig at denne linjen blir ført videre. Når over 80 prosent av silda er norsk- går i norsk område- er det bare rett og rimelig at vi krever mer enn de 57 prosent som vi har hatt i avtalene til nå. Men det er skyer i horisonten. Vi er bekymret for rekrutteringen til flåten. Vi konkurrerer med offshoreflåten om maskinister og offiserer, men stiller med handikap. Offshorerederiene får over 160.000 kroner i statsstøtte til hver arbeidsplass gjennom nettolønnsordningen. Nå er det på tide at politikerne setter oss i stand til å konkurrere på like vilkår og innfører samme ordning for fiskeflåten. Dette er særlig viktig i en tid der vi opplever en boom i byggingen av forsyningsskip. Hvor skal de ta mannskapet fra? Vi frykter at det blir fra oss. Det er greit å konkurrere, men da på like vilkår.
Barna, barna, barna!






Nå er skolen i gang igjen og forfallet rundt i landet dukker opp igjen. Tryggheten for hjem, hus og jobb er ikke trygghet for helsa til våre barn og barnebarn. Råte, muggsopp, og farlig inneluft preger hverdagen for stadig flere skolebarn i Norge. Fattige kommuner blir nå tilbudt lån fra den fattige norske stat til å oppruste skolene. De slipper å begynne å betale på låna før om 5 år. For håpe at kommunene er i stand til å betale lån om 5 år. Det blir ikke mulig med den sittende regjering. Når skal barns hverdag bli lettere? Det blir nok ikke dette året! Lokalpolitikeren sitter med tom verktøykasse mens rikspolitikeren har overfylte verktøykasser. Halve jobben er godt verktøy men det hjelper lite når vi har rikspolitikere som mangler evne og vilje til å gjøre noe når staten skal spare til skatteletter til kapitalistene!
Lasteskip sank etter kollisjon med fiskebåt

Ingen personer kom til skade da lasteskipet "Ålfjord" natt til mandag gikk til bunns etter en kollisjon med en fiskebåt på Hustadvika i Møre og Romsdal.




- Ingen personer ble skadd, men lastebåten gikk til bunns, opplyser redningsleder Eric Willassen ved Hovedredningssentralen Sør-Norge (HRS) til NTB. Det var fire personer om bord i lasteskipet « Ålfjord », og seks i fiskebåten. Mannskapet i lasteskipet ble raskt tatt om bord i fiskebåten, samtidig som to redningsskøyter gikk mot stedet. Den ene av dem, RS « Platou », tok med seg mannskapet som forliste, og var ved 6-tiden mandag morgen på vei til Molde. Fiskebåten gikk for egen maskin til et verft for reparasjon av skader på baugen. - Vi kjenner ikke årsaken til kollisjonen. Det var greit vær i området, men med litt dårlig sikt på grunn av tåke, sier Willassen. HRS mottok meldingen om forliset klokken 3.49. ( NTB )
Frykter halvferdig sykehus i Trondheim

Helse- og omsorgsdepartementet har gitt beskjed om at nye St. Olavs hospital ikke kan forvente flere statlige tilskudd. Fylkesordføreren i Sør-Trøndelag frykter at byggingen av det nye sykehuset ikke kan fullføres.




I et møte med departementet onsdag fikk Helse Midt-Norge beskjed om at det ikke kan ventes ytterligere tilskudd til investeringer eller driftskostnader knyttet til bygging av nytt sykehus i Trondheim. Samtidig var planen at byggefase to av nye St. Olavs hospital skulle godkjennes på styremøtet i Helse Midt-Norge tirsdag. I stedet må styret nå ta en ny runde på rammene rundt utbyggingen. Resultatet kan bli mindre areal, tap av senger, dårligere kvalitet og høyere driftsutgifter, skriver Adresseavisen. - Nå er kortene lagt - og det ble en større bør å bære for oss enn vi trodde. Dette er såpass alvorlig at vi må be om et foretaksmøte med statsråden, sier administrerende direktør Paul Hellandsvik i Helse Midt-Norge. - Dette går ikke an. Vi er blitt lovet et topp moderne sykehus og risikerer å sitte igjen med et halvferdig sykehus. Ved å senke kvaliteten på det nye sykehuset, vil driftskostnadene øke. Alternativet er å bruke alle driftsmidlene i regionen til å finansiere utbyggingen, noe som rammer andre helseoppgaver i regionen, sier fylkesordfører i Sør-Trøndelag, Tore O. Sandvik. ( ©NTB )
