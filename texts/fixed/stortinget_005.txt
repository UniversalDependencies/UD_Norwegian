Erklæring fra Regjeringen
Statsminister Kjell Magne Bondevik: Etter årets
stortingsvalg har partier som til sammen utgjør et flertall
i Stortinget, bekreftet at de ønsker et regjeringsskifte. En
samarbeidsregjering med basis i Høyre, Kristelig Folkeparti og Venstre har på denne bakgrunn påtatt seg regjeringsansvaret.
Regjeringen går til gjerningen med dyp respekt for
oppgaven og de mennesker vi er satt til å tjene. Regjeringens virke skal være til gagn for hele landet.
Samarbeidsregjeringen har sin verdiforankring i rettsstatens og demokratiets prinsipper og den kristne og humanistiske kulturarv. Regjeringen vil føre en politikk
bygd på:
- respekt for menneskelivet og menneskeverdet
- personlig ansvar
- frihet for enkeltmennesket
- vern om familiene
- forvalteransvaret
- nestekjærlighet og omsorg for svaktstilte
For et godt samfunn er dette umistelige verdier. Mange opplever nå at de trues. Terrorangrepene på USA angår oss alle. De er et anslag mot grunnleggende verdier i
det demokratiske samfunn - åpenhet, frihet og trygghet.
Terroristenes mål er å skape rådvillhet og splittelse,
frykt og utrygghet. Men de må ikke få lykkes! I stedet for
rådvillhet skal vi vise besluttsomhet og utholdenhet. I
stedet for splittelse skal vi vise fasthet og samhold. I stedet for fremmedfrykt og utrygghet mellom mennesker
skal vi bygge ny tillit og forståelse.
Samarbeidsregjeringen ønsker å være en regjering for
alle landets innbyggere, uansett tro, hudfarge, seksuell
legning og etnisk bakgrunn.
Samene er et urfolk i Norge. Regjeringen ser det som
viktig at deres livsform, kultur og verdier kan bevares og
videreutvikles.
Samarbeidsregjeringens politikk vil bygge på Semerklæringen av 8. oktober.
Regjeringen vil invitere alle partier i Stortinget til et
konstruktivt samarbeid. Den parlamentariske situasjonen
understreker behovet for dette.
Regjeringen ønsker å søke løsninger som samler bred
støtte til de bærende hovedlinjer i norsk politikk. Det
gjelder ikke minst i utenriks- og sikkerhetspolitikken.
Men også innad i det norske samfunn er det viktig med
stabilitet, langsiktighet og forutsigbare rammebetingelser.
Norge har store muligheter. Skal vi gripe dem, trengs
det vilje til politisk fornyelse. På viktige områder vil Regjeringen legge opp en ny politisk kurs. Løsningene skal
finnes i respekt for både de grunnleggende fellesskapsverdiene og frihetsverdiene.
Regjeringen vil styrke fellesskapsverdiene og samfunnsansvaret.
- Vi vil styrke vår internasjonale solidaritet med dem
som er fattige, forfulgte og lider nød.
- Vi vil fornye vårt forsvar og øke beredskapen mot
nye samfunnstrusler.
- Vi vil videreutvikle velferdsordningene og bekjempe
fattigdomsproblemene i Norge.
- Vi vil modernisere offentlig sektor til beste for brukerne og næringslivet.
- Vi vil bygge ut eldreomsorgen, forbedre helsetjenestene og satse forebyggende.
- Vi vil skape mer bærekraftige løsninger i forhold til
miljø- og klimautfordringene.
Regjeringen vil fremme frihetsverdiene og det personlige ansvar.
- Vi vil skape «et enklere Norge».
- Vi vil redusere skatte- og avgiftsnivået betydelig
gjennom stortingsperioden.
- Vi vil utvide valgfriheten for barnefamiliene ved å
satse på full barnehagedekning og kontantstøtte.
- Vi vil gi bedre muligheter for de frivillige organisasjonene.
- Vi vil satse på kunnskap som en viktig forutsetning
for verdiskapning og velferd, og for enkeltmenneskers evne til selv å ta ansvar.
Regjeringen vil forankre utenrikspolitikken i FN og i
det atlantiske fellesskapet. Det skal føres en aktiv Europapolitikk. Regjeringen legger til grunn at Norges tilknytning til EU bygger på EØS-avtalen og andre samarbeidsavtaler med EU. Det legges stor vekt på å utvikle samarbeidet med landene i vårt nærområde.
Norsk forsvar og sikkerhet skal være fast forankret i
NATO. Omleggingen av Forsvaret vil bli gjennomført
med nødvendig finansiering. Regjeringen vil arbeide
målrettet for å redusere samfunnets sårbarhet, bl.a. i forhold til terroraksjoner.
Mens verdens rike land er blitt rikere, har kløften til
de fattigste økt. Regjeringen vil at Norge skal stå i front i
det internasjonale samarbeid for utvikling, gjeldslette og
menneskerettigheter.
Utviklingsbistanden skal effektiviseres og gradvis
økes til 1 pst. av brutto nasjonalinntekt innen 2005. Utviklingsland skal få bedre markedsadgang.
Regjeringen vil styrke asylinstituttet og sikre at praksis er i samsvar med internasjonale menneskerettighetsforpliktelser.
Også i Norge har avstanden mellom de rikeste og de
fattigste økt det siste tiåret. Regjeringen vil legge fram en
tiltaksplan med målrettede tiltak for å hjelpe mennesker
ut av fattigdom. Tiltakene vil omfatte både økonomi, bolig og stimulans til arbeid framfor passiv mottakelse av
stønader. Det er ikke minst viktig å bedre levekårene for
fattige barnefamilier.
I familien legges grunnlaget for barns trygghet og personlighetsutvikling. Regjeringen vil bygge familiepolitikken på at foreldrene har hovedansvaret for sine barn.
Foreldrenes frihet til bedre å tilpasse sin tid til barnas behov må sikres. Målet er klart: Alle barn skal ha gode
oppvekstvilkår.
Regjeringen vil arbeide for full barnehagedekning.
Både offentlige og private barnehageplasser skal bli billigere. Alle offentlige tilskudd til barnehagene vil bli samlet i ett direkte tilskudd til den enkelte barnehage. Regjeringen vil videreføre kontantstøtten og etter hvert øke beløpet.
Samarbeidsregjeringen vil legge om Husbanken for
bedre å rette låneordningene inn mot dem som kjøper bolig for første gang.
Forbrukernes rettigheter vil bli beskyttet, og Regjeringen vil holde en restriktiv linje når det gjelder reklame
rettet mot barn.
Kvinner og menn skal ha like rettigheter. Det offentlige må gå foran for å sikre reell likestilling.
Det er Regjeringens mål at Norge skal bli en nasjon
som ligger i teten internasjonalt når det gjelder ny teknologi, kompetanse og kunnskap. Norge er rikt på naturressurser. Befolkningens verdier og holdninger, deres kunnskap og kompetanse, er likevel den største ressurs Norge
har i møte med framtiden. Regjeringen vil derfor øke satsingen på utdanning og kompetanse.
Skolen skal formidle kulturarv, allmenndannelse, verdier og kunnskap. Den skal hjelpe barn til mestring, utfoldelse og sosial utvikling. Regjeringen vil ruste opp
den offentlige skolen både når det gjelder undervisning,
materiell og lokaler. Det skal legges spesiell vekt på å
styrke elevenes ferdigheter i lesing, skriving og regning.
IKT-satsingen videreføres. Staten skal bidra med et omfattende låneprogram for å sikre gode og egnede skolebygg. Lærere og skoleledere skal sikres konkurransedyktig lønn og lærerutdanningen styrkes.
Regjeringen vil forbedre privatskoleloven. Kriteriene
for godkjenning skal forenkles og skolenes økonomiske
driftsgrunnlag styrkes.
Samarbeidsregjeringen vil gradvis øke norsk forskningsinnsats til minst gjennomsnittlig OECD-nivå innen
2005. En vesentlig del av opptrappingen skal gå til
grunnforskning. Det vil bli innført skatteincentiver for
bedriftenes forsknings- og utviklingsvirksomhet.
Samarbeidsregjeringen har som mål et likeverdig tilbud av helsetjenester, uavhengig av bosted og økonomi.
Regjeringen vil følge opp sykehusreformen. Det frie sykehusvalg og den innsatsstyrte finansiering av sykehus
skal utvides til også å omfatte private sykehus som har
avtale med regionale helseforetak. Opptrappingsplanene
innen psykiatri, kreftomsorg og utstyr i sykehusene skal
bli gjennomført. Det vil bli satset på forebyggende helsearbeid. Livshjelp til alvorlig syke og døende skal styrkes.
Alt menneskelig liv har samme menneskeverd. Sortering av menneskelig liv skal ikke forekomme. Regjeringen vil legge føre var-prinsippet til grunn før ny gen- og
bioteknologi tillates brukt.
Regjeringen vil bedre livssituasjonen for mennesker
med fysiske eller psykiske funksjonshemninger, slik at
de kan få en livssituasjon som er likeverdig med funksjonsfriske.
Regjeringen vil styrke behandlingstilbudet for rusmisbrukere.
De offentlige velferdsordningene er avhengig av kommuneøkonomien. Regjeringen vil styrke kommunesektorens rammer i perioden, øke det kommunale selvstyret og
legge til rette for effektivisering.
Rettssikkerhet og trygghet for liv, helse og eiendom er
viktige forutsetninger for frihet og livsutfoldelse. Regjeringen vil gjøre forebygging og bekjempelse av kriminalitet til en av sine viktigste oppgaver.
Diskriminering og rasisme skal aktivt bekjempes. Integreringen av innvandrere må forbedres. Gode norskkunnskaper og aktiv jobbformidling er avgjørende for å
lykkes med dette.
Regjeringen vil føre en offensiv miljø- og ressurspolitikk basert på målet om en bærekraftig utvikling.
Arbeidet med biologisk mangfold, opprydding i gamle miljøsynder og bekjempelse av PCB-forurensning skal
forsterkes.
Arbeidet med naturvern, friluftsliv og kulturminner er
også prioriterte områder.
Samarbeidsregjeringen vil satse på et dynamisk samspill med frivillige organisasjoner, kommuner og næringsliv.
På klimaområdet vil Regjeringen foreslå nye tiltak for
å oppnå Kyoto-avtalens mål om demonstrerbar framgang
innen 2005. En vesentlig del av utslippsreduksjonen skal
oppnås gjennom nasjonale tiltak. Etableringen av et nasjonalt kvotesystem skal framskyndes.
Samarbeidsregjeringen vil bidra til en framtidsrettet
energipolitikk, hvor det legges til rette for at Norge i
økende grad tar i bruk CO2-frie gasskraftverk og fornybare energikilder som bioenergi og vindkraft. Samtidig
styrkes tiltakene for energisparing.
Når det gjelder gasskraftverk, vil Regjeringen legge
Stortingets vedtak til grunn og gi rammebetingelser som
gjør det mulig å etablere CO2-frie gasskraftverk. Økt
forskning, et samarbeidsprogram med industrien, en økonomisk «startpakke» gjennom avgiftsfritak og en undersøkelse av miljømessig status med en fortløpende vurdering av utslippstillatelsene vil stå sentralt. Inntil det er
etablert et system for omsettelige kvoter, gis nye utslippstillatelser og konsesjoner bare til gasskraftverk basert på CO2-fri teknologi.
Natur- og havmiljøene i nord er svært sårbare. Det vil
derfor bli utarbeidd en helhetlig forvaltningsplan for
Barentshavet.
Regjeringen vil føre en økonomisk politikk der hovedmålene er arbeid til alle, økt verdiskaping, videreutvikling av velferdssamfunnet, rettferdig fordeling og bærekraftig utvikling. Et sterkt og konkurransedyktig
næringsliv er en forutsetning for å nå målene.
Regjeringen vil legge en ny kurs for statens eierskapspolitikk. Sterkere privat eierskap er viktig for å vitalisere
norsk næringsliv og stimulere til næringsutvikling i
Norge. For å unngå rollekonflikter mellom statens oppgaver som eier og kontrollør vil Regjeringen samle det
statlige eierskap i ett departement og skrittvis redusere
statlig eierskap.
Regjeringen vil legge om politikken for å sikre økt tilgang til arbeidskraft. Det skal bli lettere og mer lønnsomt
å stå lenger i arbeid før pensjonering.
Regelverket for arbeidsinnvandring skal mykes opp.
Det åpnes for at sykmeldte raskere kan bli behandlet
og komme tilbake i jobb.
Samarbeidsregjeringen vil aktivt følge opp den inngåtte avtale med partene i arbeidslivet om tiltak for å redusere sykefraværet.
Samarbeidsregjeringen vil legge en ny kurs i skatte- og avgiftspolitikken. Både næringslivet og personlige
skattytere skal få skattelettelser. Det er to grunner til det.
For det første: Hensynet til verdiskapingen og arbeidsplassene. Mer konkurransedyktige rammebetingelser vil motvirke at gode investeringsprosjekter, handel og
forretningsideer går tapt for Norge.
For det andre: Ønsket om større valgfrihet og å gi folk
bedre mulighet til å klare seg på egen inntekt.
Regjeringen vil derfor senke det samlede skatte- og
avgiftsnivået betydelig gjennom stortingsperioden.
En god næringspolitikk er også god distriktspolitikk.
Viktige distriktsnæringer som fiskeri, havbruk, landbruk
og reiseliv bidrar til verdiskaping, spredt bosetting og
gode levevilkår over hele landet. Informasjons- og kommunikasjonsteknologien gir nye muligheter for å ta hele
landet i bruk.
Det må sikres gode, trygge og effektive samferdselsløsninger over hele landet. Vegbevilgningene skal økes.
Luftfarten skal få avgiftslettelser. Sikkerheten innen sjøtransporten skal styrkes. Det åpnes for friere etablering
av ekspressbusser.
Det er ingen motsetning mellom gode vilkår for byene
og vekstkraftige distrikter. Regjeringen vil føre en aktiv
og positiv storbypolitikk. Regjeringen vil gjennomføre et
løft for kollektivtrafikken, spesielt i storbyene. Målet er
bedre kapasitet, økt frekvens og prisreduksjoner.
Norge er en av verdens fremste fiskerinasjoner.
Regjeringen vil aktivt legge til rette for at de store mulighetene for Kyst-Norge innen havbruk og fiskerinæringen
blir utnyttet. Næringene må bygge på en bærekraftig forvaltning av ressursene, og forurensninger som kan true
de marine ressursene, må bekjempes.
Samarbeidsregjeringen vil arbeide for et livskraftig og
desentralisert landbruk som utnytter ny teknologi og nye
markedsmuligheter. En viktig oppgave vil være å sikre
trygg mat til forbrukerne, samtidig som forskjellen i matprisene i forhold til våre naboland reduseres.
Regjeringen vil, i samarbeid med de ansattes organisasjoner, aktivt fremme modernisering av offentlig sektor. Den skal bli mer brukerorientert og serviceinnstilt.
Gjennom effektivisering frigjøres ressurser til offentlige
kjerneoppgaver. Det må legges vekt på større åpenhet i
forvaltningen.
Regjeringen vil gjenoppta og videreutvikle prosjektet
«Et enklere Norge». Lover og forskrifter skal forenkles
og forskrifter gis tidsbegrenset varighet.
Bruken av konkurranseutsetting i offentlig sektor skal
utvides.
Kjøp fra private bedrifter skal likestilles med offentlig
egenproduksjon av tjenester.
Byggesaksforskriftene i plan- og bygningsloven skal
forenkles og saksbehandlingstiden kortes ned for reguleringssaker.
Åpningstidsloven oppheves, og bestemmelsene for
søn- og helligdager overføres til helligdagslovgivningen.
Regjeringen vil ta initiativ til en evaluering av den nye
fylkeskommunen.
Regjeringen vil legge stor vekt på å sikre vitaliteten
og spennvidden i kulturlivet. Kultur og kunst, medier,
frivillige organisasjoner, idrett, kirke- og livssynssamfunn kan tilby berikende opplevelser og arenaer for engasjement. Kulturpolitikken må støtte frittstående kulturarbeidere, kunstnere og institusjoner. Regjeringen vil opprette et kulturminnefond som bygger på et samarbeid
mellom privat og statlig kapital.
Den norske kirke, frikirkene og andre trossamfunn
skal sikres gode arbeidsvilkår. Kirkens uavhengighet i
åndelige spørsmål må respekteres, og Regjeringen vil
fortsette reformarbeidet med overføring av større ansvar
til kirkelige organer.
Regjeringen vil fornye og forbedre frivillighetspolitikken for å utløse stadig mer av de skapende krefter som finnes innen det sivile samfunn. Frivillige organisasjoner
skal kompenseres for virkningen av momsreformen. Fradragsrammen for gaver til frivillige organisasjoner vil bli
utvidet.
Som politikere kan vi gi tjenlige lover og rammevilkår, men det gode samfunn kan bare skapes av folk selv,
som enkeltindivider og i fellesskap med andre. Generasjoner før oss har gjort Norge til et godt samfunn. Vår utfordring - vårt ansvar - er å gjøre Norge enda bedre.
Presidenten: Regjeringens erklæring foreslås utlagt
for behandling i et senere møte. - Det anses vedtatt.

Presidenten: Ærede medrepresentanter!
De tidligere stortingsrepresentantene Hanna Kvanmo
og Finn Gustavsen er døde.
Det var med stor sorg vi mottok budskapet om at
Hanna Kvanmo gikk bort den 23. juni i år. Norsk politikk
mistet da en av landets mest populære politikere.
Hanna Kvanmo var stortingsrepresentant for SV fra
1973 til 1989 og parlamentarisk leder i tolv år fra 1977.
Hun var medlem av samferdselskomiteen i alle sine fire
perioder på Stortinget. Og hun var medlem av Den Norske Nobelkomite i tolv år. Med bakgrunn fra kommunepolitikken i Mo i Rana var hun en sterk talsperson for
Nord-Norge og distriktene. Hanna Kvanmo var en sterk
debattant og ofte den som avsluttet lange, viktige og
konfliktfylte debatter i Stortinget med en direkte replikk.
Det var ikke de store ordene og de luftige visjonene
Hanna Kvanmo hadde størst sans for. Hun siterte derfor
sjelden store sosialistiske tenkere for å underbygge sine
poenger. Da Sosialistisk Venstrepartis stortingsgruppe
satt på vippen og avgjorde mange saker, la hun sin ære i å
være redelig og ansvarlig.
Hanna Kvanmo fikk ingenting gratis. Hun var blant de
siste rikspolitikerne som kom fra fattige kår, men som
likevel endte opp med vervet som landets øverste tillitsvalgte: stortingsrepresentant. Hun vokste opp i Harstad
med en enslig og fraskilt mor, og ble selv enslig mor som
slet hardt som renholder og kokk i noen år. Hanna traff sin
Bjarne og fikk to barn til. Hun var familiekjær og en dugende og stolt husmor ved siden av arbeid og politikk.
Men enslige mødre hadde alltid en varm forsvarer i Hanna
Kvanmo, en våpendrager som slo ned på dem som så ned
på kvinner som tok seg av barn alene.
Hanna Kvanmo ble sykepleierelev som svært ung i det
tyske Røde Kors i 1944, og hun var i Berlin som hjelpepleier da Hitler falt. For dette ble hun dømt for landssvik,
men slapp å sone etter at dommen ble anket til Høyesterett. Men det var ikke den første dommen som ble tyngst
for Hanna. I 1974, da hun var nyvalgt stortingsrepresentant, ble saken såkalt avslørt på nytt i mediene, og en
svært grov og personlig belastende kampanje mot henne
rullet og gikk. Flere krevde at hun måtte trekke seg som
stortingsrepresentant. Men hardkjøret og motstanden førte tvert imot til respekt og popularitet i store deler av befolkningen.Solidaritet i praksis og en sterk rettferdighetssans var
Hanna Kvanmos drivkraft. I lange kvelder og sene nattetimer besvarte hun selv henvendelser fra enkeltpersoner
som satte sin lit til at nettopp hun ville forstå og støtte
dem. Hun var folkevalgt i ordets rette forstand, og et ombud i maktens korridorer for småkårsfolk i hele landet.
Hun var et ruvende forbilde for mange kvinner i politikken. Hun har gitt mange mot til å være seg selv og til å stole på sitt eget vett og sine egne erfaringer.
Våre tanker går til Hanna Kvanmos barn, barnebarn og
oldebarn som hun satte så høyt og var så stolt av.
Det var med stor sorg vi mottok budskapet om at partistifteren Finn Gustavsen gikk bort 20. juli i år. Finn Gustavsen var en av etterkrigstidens mest markante politikere.
Finn Gustavsen ble født i Drammen i 1926. Han startet
som aluminiumsarbeider før han ble journalist. I 1954 var
han med på å starte ukeavisen Orientering. Orientering
skapte et etterlengtet pusterom for alternativ tenkning på
venstresiden. Som journalist skilte Finn Gustavsen seg ut
i miljøet i Orientering. Han var en skarp og markant debattant, og behersket språket til fulle både som skribent og
som politiker.
Ved valget i 1961 fikk det nyetablerte Sosialistisk
Folkeparti to representanter på Stortinget. Partiet kom på
vippen i det nye Stortinget, og Arbeiderpartiet hadde for
første gang etter krigen ikke flertall alene. Finn Gustavsen
ble valgt inn fra Oslo, og ble den naturlige lederskikkelsen i partiet. Finn Gustavsen stod fram som en moderne
politiker som behersket det nye TV-mediet.
Da Kings Bay-saken kom opp i juni 1963, måtte partiet ta stilling til et mistillitsforslag mot arbeiderpartiregjeringen. Sosialistisk Folkepartis gruppe endte med å
felle Gerhardsen-regjeringen. For Finn Gustavsen var
dette en enorm personlig og politisk belastning. Men
han stod samtidig fram som en modig politiker med stor
integritet.
Finn Gustavsen satt på Stortinget fram til valget i 1969.
I disse to periodene var han den fremste politikeren på
venstresiden, spesielt i utenriksspørsmål. Hans popularitet blant folk var langt større enn oppslutningen om SF
skulle tilsi. Finn Gustavsen satte kampen mot atomvåpen,
EU og NATO på den politiske dagsordenen. Han var den
som torde si fra om feil og mangler, noe mange satte pris
på. For de fleste som har støttet hovedlinjene i norsk utenriks- og sikkerhetspolitikk, er det i ettertid enkelt å se at
det korrektivet som Gustavsen og mange andre representerte, var nødvendig og betydningsfullt for landet.
Ved valget i 1969 trakk Finn Gustavsen seg. Han mente at to perioder var nok, og at det var behov for rotasjon.
Dette bidrog nok til at Sosialistisk Folkeparti falt ut av
Stortinget ved valget i 1969.
I 1973 ble Finn Gustavsen igjen innvalgt på Stortinget,
nå fra Sosialistisk Venstreparti. Han ledet en gruppe på
16, og det var ingen liten jobb. Stortingsgruppen til Sosialistisk Venstreparti omfattet da mange sterke folk og personligheter, og det ble en svært turbulent periode for partiet.
Finn Gustavsen vil bli husket som grunnleggeren av
Sosialistisk Folkeparti og som den personen som i størst
grad var med på å skape rom for et sterkt og uavhengig
venstreparti i norsk politikk.
Vi minnes Hanna Kvanmo og Finn Gustavsen med dyp
respekt og takknemlighet for deres virke på Stortinget, og
lyser fred over deres minne.
Representantene påhørte stående presidentens minnetaler.
Etter stortingsvalget den 12. september fikk Stortinget nytt flertall
- et flertall som ønsket ny politikk og ny regjering. Derfor
har Arbeiderpartiet, Sosialistisk Venstreparti og Senterpartiet påtatt seg ansvaret for å danne en flertallsregjering.
Vi vil endre politikkens innhold, og vi vil endre politikkens form. Vi vil føre en politikk for mer fellesskap og
mer rettferdighet. Vi skal endre politikkens form gjennom
å være en flertallsregjering. Det gir mer forutsigbarhet og
klarere ansvarsfordeling mellom regjering og storting.
Regjeringen vil bygge sin politikk på den politiske plattformen de tre partiene utarbeidet på Soria Moria.
Norge er mulighetenes samfunn. Vi har store naturressurser og uberørt natur. Vi har lange demokratiske tradisjoner. Vi har et høyt utdannings- og kompetansenivå. Vi
vil gripe disse store mulighetene. Med dem skal vi skape
verdier, og vi skal dele rettferdig. Vi må skape for å ha noe
å dele. Og er vi gode til å dele, blir vi også gode til å skape.
God utdanning til alle, sterke offentlige velferdstjenester og likestilling mellom kjønnene bidrar til verdiskaping
i samfunnet og til bedriftenes konkurransekraft.
Den skandinaviske modellen innebærer at både menneskenes velferd og bedriftenes konkurranseevne er i verdenstoppen. Det skal vi ta vare på, og det skal vi bygge videre på.
Hovedlinjene i norsk utenrikspolitikk vil ligge fast.
Regjeringen vil arbeide for en FN-ledet verdensorden på
grunnlag av folkeretten. Bærebjelkene i vårt internasjonale engasjement vil være vårt medlemskap i NATO, EØSavtalen og det forhold at Norge ikke er medlem av EU. Innenfor disse rammene vil vi være aktive for å skape en
bedre og tryggere verden. Vi vil være pådrivere i kampen
mot fattigdom og i internasjonalt miljøarbeid. Vi vil være
en tydelig fredsnasjon. Vi vil lede an i arbeidet med å slette gjelden til de fattigste landene. Vi vil øke bevilgningen
til utviklingssamarbeid til 1 pst. av nasjonalinntekten og
trappe innsatsen ytterligere opp i perioden.
Vi vil bidra betydelig til FNs nødhjelpsfond og ha et
sterkt engasjement i arbeidet mot hiv/aids. Sammen med
andre skal vi sikre verdens barn vaksiner mot de farligste
sykdommene.
Regjeringen vil bruke NATO til å videreutvikle det
transatlantiske partnerskapet. Nye sikkerhetspolitiske utfordringer skal møtes med nye virkemidler. Vi vil avslutte
oppdraget for norske stabs- og opplæringsoffiserer i Irak.
Norsk deltakelse i ISAF-styrkene i Afghanistan skal styrkes, og mandatet for norsk deltakelse i Operation Enduring Freedom i Afghanistan vil derfor ikke bli fornyet.
Regjeringen vil ha et moderne forsvar og vil styrke
økonomistyringen i Forsvaret. Forsvaret skal tilpasses de
nye sikkerhetsutfordringene. Vi vil øke deltakelsen både
sivilt og militært i FNs fredsbevarende arbeid, med hovedvekt på Afrika.
Nordområdene vil være Norges viktigste strategiske
satsingsområde i årene som kommer. Regjeringen vil
styrke arbeidet med å hevde norsk suverenitet og sikre
bærekraftig forvaltning av de rike fiskeri- og energiressursene i området. Nordområdepolitikken skal ivareta miljø,
bosetting og næringsutvikling. Vi vil videreutvikle samarbeidet med Russland og våre andre partnere i nord.
Vi har alltid hatt sterke bånd til resten av Europa. Vi
skal styrke disse også i årene framover og føre en aktiv
europapolitikk. Vi vil samarbeide med EU basert på EØSavtalen og sikre aktiv bruk av alle de mulighetene avtaleverket gir oss til å sikre norske interesser.
Regjeringen vil føre en human og solidarisk flyktning- og asylpolitikk, forankret i Norges internasjonale forpliktelser og på rettsstatens grunn. Vi vil styrke arbeidet med
å få sendt ut av landet utlendinger som oppholder seg
ulovlig i Norge, og aktivt arbeide for å få til returavtaler
med flere land. Vi vil motarbeide diskriminering, samtidig som vi tydelig skal formidle at det forutsettes at alle
innbyggere plikter å delta aktivt og slutte opp om lover og
samfunnets demokratiske grunnverdier.
I de pågående WTO-forhandlingene vil Regjeringen
arbeide for å fremme de samlede norske interesser, både
for å sikre et levende landbruk i hele landet og for å sikre
markeder for fiskeriene og sjømatindustrien. Regjeringen
vil bidra til økt åpenhet i forhandlingene og så langt som
mulig sikre offentligheten innsyn. Vi vil opptre som støttespillere for land som fremmer interessene til den fattige
del av verden. Vi vil ha en helhetlig gjennomgang av
WTO-forhandlingenes konsekvenser for norsk landbruk.
Regjeringen vil føre en politikk for arbeid til alle. Derfor skal vi ha en aktiv næringspolitikk og en ansvarlig
økonomisk politikk. Vi vil styrke arbeidsmarkedspolitikken gjennom flere tiltaksplasser, en ungdomsgaranti for
alle under 25 år og en tiltaksgaranti for langtidsledige. Det
blir ikke arbeid til alle uten et arbeidsliv for alle. Derfor
vil vi bekjempe den skjulte arbeidsledigheten gjennom et
mer inkluderende arbeidsliv. Vi vil reversere svekkelser i
arbeidstakernes rettigheter og forsterke arbeidet med å
hindre sosial dumping. Forslag om dette vil bli fremmet
før jul.
Denne regjeringen velger arbeid for alle og felles velferd framfor nye skattelettelser. For å sikre velferden må
offentlig sektor styrkes. Derfor må offentlig sektor fornyes og utvikles. Slik kan vi gi innbyggerne gode tjenester,
valgfrihet og medbestemmelse.
Vi har som mål at alle skal ha tilgang til gode og likeverdige helse- og omsorgstjenester. Ingen lokalsykehus
skal legges ned. Vi vil videreføre arbeidet med en bedre
arbeidsdeling mellom sykehus, noe som fremmer styrket
kvalitet i pasientbehandlingen. Tilbudet til mennesker
med psykiske lidelser skal bedres ved at opptrappingsplanen for psykisk helse blir gjennomført. Vi vil utarbeide en
nasjonal forpliktende opptrappingsplan for rusfeltet. Regjeringen vil satse sterkt på å bygge ut pleie- og omsorgstjenestene. Vi trenger flere hender i omsorgsarbeidet. Vårt
mål er 10 000 flere ansatte i eldreomsorgen. Slik skal vi
sikre eldre et verdig liv.
Omsorgstjenestene skal være et offentlig ansvar. Regjeringen vil legge til rette for gode vilkår for frivillig sektor som viktige bidragsytere og supplement til de offentlige tjenestene. Vi ønsker ikke kommersialisering og privatisering av grunnleggende offentlige velferdstjenester.
Samfunnets viktigste ressurs er det enkelte menneske.
Derfor vil Regjeringen satse på utdanning og kunnskap.
Slik skaper vi muligheter både for enkeltmenneskene og
for landet som helhet. Vi vil videreføre og forsterke hovedlinjene i Kunnskapsløftet. Regjeringen vil ha flere undervisningstimer i grunnskolen og flere lærere som kan gi
elevene bedre oppfølging. Vi vil ruste opp høyere utdanning og heve forskningsinnsatsen i Norge, både økonomisk og kvalitetsmessig. Særlig vil vi satse på forskning
innenfor de områder der Norge har fortrinn og stort verdiskapingspotensial.
Regjeringen ser på barnehager som en frivillig del av
utdanningsløpet. Vi vil sikre full barnehagedekning, sette
ned prisen til 2 250 kr fra 1. januar 2006 og lovfeste retten
til plass i barnehage når full barnehagedekning er nådd.
Regjeringen tiltrådte den 17. oktober, som er verdens
fattigdomsdag. Det skal ikke være fattigdom i verdens rikeste land. Regjeringen vil legge fram en helhetlig plan
for å avskaffe fattigdom i Norge. Vi vil bringe flere tilbake
til arbeidslivet, slik at flere kan leve av egen inntekt. Vi vil
bedre økonomiske ytelser for mennesker som lever i fattigdom. En sosial boligpolitikk skal støtte opp om fattigdomsbekjempelsen.
Regjeringen har store ambisjoner i miljøpolitikken. Vi
vil bygge på prinsippet om bærekraftig utvikling og solidaritet med kommende generasjoner, nasjonalt og internasjonalt. Vi vil føre en miljøpolitikk som opprettholder
naturmangfoldet, begrenser forurensende utslipp og legger til rette for endringer i produksjons- og forbruksmønstre. Vi vil gjøre det enklere å være miljøvennlig i
hverdagen.
Vi vil sikre allmennheten mulighet til naturopplevelser
og friluftsliv. Vefsnavassdraget skal vernes mot kraftutbygging. Vi vil innføre et særskilt lovfestet vern av Oslomarka og andre bynære marker.
Norge er en energinasjon. Vi har mange bedrifter og
mange tusen arbeidsplasser knyttet til produksjon, foredling og utvikling av norske energiressurser. Vi vil opprettholde verdiskapingen. Vi vil satse på nye fornybare energikilder, og vi skal stille miljøkrav til annen energiproduksjon. Vi vil finne løsninger som reduserer utslippene
av klimagasser. Regjeringen vil bidra til at en større del av
naturgassen som utvinnes på norsk sokkel, tas i bruk
innenlands, til industri-, energi- og -transportformål, innenfor våre internasjonale klimaforpliktelser.
Norge skal være verdensledende i miljøvennlig bruk
av naturgass. Staten skal delta i finansieringen av infrastruktur for transport av naturgass. Vi vil legge til rette
for CO2-fjerning og transport. Regjeringen vil sørge for
at arbeidet med å etablere et fullskala renseanlegg for
CO2-fjerning på Kårstø startes, og bidra økonomisk til
dette.
I Nordland IV skal det ikke igangsettes petroleumsvirksomhet i perioden. Når den helhetlige forvaltningsplanen foreligger, skal det for de øvrige havområdene
utenfor Lofoten og nordover, inkludert Barentshavet, avgjøres hvilke områder som skal åpnes, og hvilke områder
det ikke skal foregå petroleumsvirksomhet i.
Vi vil legge til rette for at Norge skal bli en av de ledende, innovative, dynamiske og kunnskapsbaserte økonomier i verden. Velferd og gode vilkår for næringsvirksomhet
skapes i et samarbeid mellom næringsliv, arbeidstakere
og det offentlige. Det offentlige virkemiddelapparatet
skal styrkes. Vi vil utvikle nasjonale strategier innenfor
næringsområder som marin sektor, maritim sektor, energi,
miljø og reiseliv. Det er et mål for Regjeringen å legge til
rette for lønnsom videreforedling av norske råvarer i Norge.
Samferdsel er en viktig forutsetning for bosetting, næringsutvikling og ressursutnyttelse i hele landet. Regjeringen vil styrke satsingen på samferdsel. Luftforurensningen i de store byene må reduseres gjennom en satsing på
kollektivtransport og på sykkel- og gangveier.
Regjeringen vil gjennomføre en distriktspolitisk snuoperasjon for å legge til rette for likeverdige levekår.
Gjennom ulike virkemidler og bruk av naturressursene
skal det store potensialet for verdiskaping i hele landet utløses. Vi vil sikre distriktspolitiske hensyn og i sterkere
grad samordne statens samlede rolle.
Vi vil opprettholde et levende landbruk over hele landet og sikre landbruket inntektsutvikling og sosiale vilkår
på linje med andre grupper i samfunnet.
Regjeringen vil føre en helhetlig kystpolitikk. Vi vil
sette i verk en bred utredning for å vurdere virkningene av
de strukturtiltak som er innført for fiskeflåten.
Det skal være tre folkevalgte forvaltningsnivåer i Norge. Regjeringen vil starte arbeidet med en regionreform
for å etablere et fornyet og styrket regionalt forvaltningsnivå.
Regjeringen anser en sterk og sunn kommuneøkonomi
som en forutsetning for et godt velferdstilbud i hele landet, og vil gjennomføre en flerårig opptrappingsplan for å
rette opp den økonomiske ubalansen i kommunesektoren.
I 2006 vil det komme et betydelig løft med en vekst på
5,4 milliarder kr i kommunenes frie inntekter.
Trygghet i samfunnet er blant de mest grunnleggende
fellesskapsoppgavene. Derfor vil vi ha en mer aktiv kamp
mot kriminalitet. Vi ønsker å forebygge bedre, oppklare
mer, reagere raskere og rehabilitere bedre. Regjeringen
vil innføre en tilbakeføringsgaranti for tett oppfølging ved
løslatelse fra fengsel. Vi vil gi ofre for vold og kriminalitet
et bedre tilbud, samtidig som vi utvikler voldsforebyggende tiltak.
I et land der de aller fleste har det materielt sett godt,
skal vi ikke bare ha noe å leve av, men også noe å leve for.
Vi vil derfor styrke kunstens og kulturens plass i samfunnet. Regjeringen vil stimulere til økt aktivitet innen topp- og breddeidrett. Vi vil føre en ny og helhetlig frivillighetspolitikk. Vi vil følge opp Kulturløftet gjennom en opptrapping av kultursatsingen til 1 pst. av statsbudsjettet innen 2014.
Vi vil legge til rette for at Den norske kirke er en åpen
og inkluderende folkekirke. Vi vil legge opp til en bred
debatt om stat og kirke på grunnlag av Stat–kirke-utvalgets innstilling.
Regjeringen ønsker å gi alle muligheter til å utvikle
sine evner, uavhengig av kjønn, alder, sosial bakgrunn, religion, etnisk tilhørighet, hudfarge, funksjonsnivå og seksuell orientering. Derfor vil vi bekjempe alle former for
diskriminering.
Vi vil ivareta forpliktelsene overfor urfolk og nasjonale
minoriteter, og sørge for at Sametinget får reell innflytelse
på politikkområder som er viktige for det samiske samfunn.
Regjeringen vil føre en økonomisk politikk som bidrar
til fortsatt økonomisk vekst. Det totale skatte- og avgiftsnivået skal ligge på samme nivå som det gjorde i 2004.
Handlingsregelen for bruk av petroleumsinntekter skal
ligge til grunn for budsjettpolitikken. Hvor langt vi lykkes
i å nå våre mål, vil avhenge av det økonomiske handlingsrommet vi har innenfor ansvarlige økonomiske rammer.
Hensynet til lav arbeidsledighet, høy sysselsetting, stabil økonomisk og bærekraftig utvikling er grunnleggende
hensyn i Regjeringens økonomiske politikk. Regjeringen
vil bidra til en bærekraftig økonomi også på lang sikt.
Derfor vil vi gjennomføre pensjonsforliket som ble inngått i Stortinget i vår, slik at vi vil få både et mer rettferdig
pensjonssystem og et system som samfunnet kan finansiere i framtida.
Hvis noen for 100 år siden hadde sagt at Norge i 2005
ville være et av verdens aller rikeste land, ville ingen
trodd på det. I Norge har vi vært både dyktige og heldige.
Vi har forvaltet ressursene våre langsiktig, og vi har sørget
for en jevn fordeling av godene. La oss sammen gripe de
enestående mulighetene Norge har. Vår oppgave er å gjøre Norge enda bedre - et bedre land å vokse opp i, et bedre
land å leve, arbeide og utfolde seg i og et bedre land å bli
gammel i under verdige forhold, samtidig som vi ikke blir
innadvendte, men engasjerer oss enda sterkere internasjonalt.
Regjeringen har et flertall i Stortinget bak seg. Det betyr ikke at den skal gjøre som den vil. Tvert imot. Vi inviterer til et stort samarbeid om å gjøre Norge bedre de neste
fire årene. Ingen regjering kan klare det alene. Vi vet at representantene i denne sal sitter med verdifulle erfaringer
og kunnskaper - mange fra langvarig politisk arbeid, andre fra ulike sektorer i samfunnet, landsdeler og kommuner. Vi har bruk for alles innsikt og alles kompetanse.
Også organisasjoner, bedrifter og enkeltpersoner må
engasjere seg i hvordan vi skal utvikle Norge og ta mulighetene i bruk. Vi vil være åpne, og vi vil ha dialog med
folk i hele landet og med mangfoldet av organisasjoner,
slik at vi sammen kan få til store resultater.
Regjeringen vil de neste fire årene arbeide for et Norge
med mer fellesskap og mer rettferdighet, et Norge som er
mer bærekraftig, sterkere internasjonalt engasjert, bedre å
leve i enn det Norge vi overtok styringen av. Så store utfordringer, så store mål, vil Regjeringen strekke seg etter
i sitt arbeid.
Vi ser fram til et godt samarbeid med alle partiene i
Stortinget for å nå disse målene, for å ta mulighetene i
bruk.
Presidenten: Presidenten vil foreslå at Regjeringens
erklæring legges ut til behandling i et senere møte.
- Det anses vedtatt.
