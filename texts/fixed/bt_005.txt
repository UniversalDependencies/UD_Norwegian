- Når virkeligheten kommer, er det for sent å lære

 - Blir helikoptrene bedre utstyrt?

 Flere ressurser eller personer

 Ønsker lovendringer

 - Hva gjør PST for å møte soloterrorisme?

 - Vi samarbeider med 60 land

- Det tok 77 minuitter før riksalarm ble slått

- Er det nok fokus på ekstrem ideologi?

- Det er forbedringspotensiale

 Trusselbildet er bekymringsfullt

 Faremo: Styrker helikoptertransportstøtten

Dette spør komiteen om

Dette innledet de med

Dette ønsker de svar på

122 spørsmål

I dag måtte forsvarsministeren og justisministeren møte i Stortinget for å gi 22. juli-komiteen nye svar om beredskapen under terrorangrepene.

Høring: PST sjef Janne Kristiansen, justisminister Grete Faremo og fungerende politidirektør Vidar Refvik under onsdagens høring i Stortinget om angrepene 22. juli. Foto: SCANPIX


I tillegg stiller også sjef i Politiets sikkerhetstjeneste (PST), Janne Kristiansen, fungerende politidirektør Vidar Refvik og forsvarssjef Harald Sunde til den åpne høringen i Stortinget for å svare på spørsmål knyttet til terrorangrepene på Utøya og i regjeringskvartalet 22. juli.
De er bedt om å stille fordi 22. juli-komiteen ønsker en utdypning av 22. juli-redegjørelsen som ble gitt i Stortinget av tidligere justisminister Knut Storberget og tidligere forsvarsminister Grete Faremo i høst, skriver aftenposten.no.


14.07: Jan Bøhler (Ap) stiller flere spørsmå om helikopterberedskapen.
- Retningslinjene er bedre i forhold til bistand fra redningshelikopter. Hva ligger i de nye retningslinjene? Blir de bedre utstyrt, og vil de delta i øvelser?
Justisminister Grete Faremo svarer:
- Dette er retningslinjer som nettopp er kommet på plass, og som gjelder redningshelikoptre som først og fremst brukes som i dag, av medisinsk personell. Men liv og helse kan stå på spill i situasjoner som ikke er av tradisjonell art, og hvor det kan være aktuelt å transportere politiet i Sea King. Hvordan det vil gjennomføres, vil vi måtte kunne komme til bake til. Når helikoptrene brukes til trening i kontra-terror, rustes de spesielt til det. Vi snakker om transportstøtte i de nye retningslinjene, understreker Faremo.


14.05: Anders Andunsen (Frp) tar opp kulturforskjeller i politiet og Forsvaret.
- Det snakkes om de store kulturforskjellene i politiet og Forsvaret. Vil statsråden si at 22.juli har gjort at man har fått større forståelse for behovet de to etatene har?
Faremo svarer:
- Det er stor gjensidig forståelse for at man kan forsterke innsatsen gjennom bistand fra Forsvaret. Vi trenger bedre kunnskap om kapasiteten som er tilgjengelig, rutiner for informasjonsutveksling, og øvelser.
- Hvis du skal velge mellom flere ressurser eller personer, hva ville du valgt, spør Venstres Trine Skei Grande.
- Det hører sammen, og man trenger både maskiner og mennesker, sier Faremo.


14.00: Martin Kolberg (Ap) tar opp lovverket for justis, politi og Forsvaret.
- Vi snakker om forholdet mellom justis, politi og forsvaret. Er lovverket man har tilfredsstillende for samarbeid mellom instansene, spør Kolberg.
- Grunnleggende mener jeg vi har et godt regelverk fra grunnloven og ned. Men vi må merke oss at det er mange av gjeldende regler som er til gjennomgang, blant annet bistandsinstruksen - om den fungerer godt nok, sier Faremo.
PST-sjef Janne Kristiansen utdyper:
- Vi trenger ytterligere lovhjemler, fordi utviklingene har gått i en annen retning siden 2005. Det gjelder spesielt forberedelseshandlinger og soloterrorister.
- Hvor avhengig er PST av lovendringer for å kunne gjøre sin jobb, spør Kolberg
- Det vil være avgjørende for oss for å kunne avdekke soloterrorister, svarer Janne Kristiansen.


13.52: Jenny Klinge (Sp) stiller spørsmål om PSTs arbeid mot soloterrorisme.
- Hva er PSTs tilgjengelige metoder for å møte soloterrorisme, spør Klinge.
- Det er spilt inn et forslag fra PST om hvordan man burde forebygge bedre og raskere iverksette tiltak for å kunne komme denne type kriminalitet til livs. Fra departementets side har vi foreberedt et høringsnotat, det vil bli sendt ut i løpet av våren. Det er viktige spørsmål som vi må ta en grundig diskusjon rundt, svarer justisminister Grete Faremo.
- Hva hadde egentlig skjedd hvis riksalarmen hadde fungert 22. juli, spør Venstres Trine Skei Grande.
- Alle politidistriktene får da informasjon om hva som skjer, og ville hatt informasjonen mye raskere og respondert. Det er tilfelle at de nærliggende politidistrikene ble kontaktet direkte av Oslo politidistrikt. Det ble ikke etablert sperringer, svarer politidirektør Vidar Refvik.
- Hvis jeg er i nød: Kan jeg stole på at svaret politiet gir meg er riktig, spør Skei Grande.
- Man skal gi et korrekt svar, svarer Refvik.


13.45: Aukhtar Chaudry (SV) tar opp PSTs bemanning.
- Hvor mange medarbeidere fra PST er det, spør Chaudry.
- Det er 400 medarbeidere sentralt, samt 125 medarbeidere i hvert politidistrikt. Det er også en representant på Svalbard, svare PST-sjef Kristiansen.
- Pakistan er en del av trusselbildet man er opptatt av i PST. Bør vi ikke ha en kontakt i Pakistan, undrer Chaudry.
- Det skal hele tiden gjøres vurdering av hvem vi samarbeider med, jeg vil ikke si noe spesifikt om det landet du nevner. Vi har samarbeid med 60 land, og vi samarbeider godt med e-tjenesten, sier Janne Kristiansen.


13.30: Anders Anundsen (Frp) spør om riksalarm.
- Hva er det i stystemet med kommunikasjon mellom politi og Forsvar som fører til at det tar 7 timer og 26 minutter som før man sender anmodning?
- Den ansvarlige politimesteren har ansvar for vurdere behovet for bistand, og som har oversikt over situasjonen ved enhver tid. Dette er en vurdering som må gjøres i ettertid, om man har hatt behov for bistand fra Forsvaret tidligere, svarer politidirektør Vidar Refvik.
- Er det en generell terskel i politiet for å be om bistand, spør Anundsen.
- Normalt tror jeg ikke det, man foretar vurdering av situasjonen og går til de aktuelle instansene for hjelp. Det er en vurdering man må gjøre. Jeg har ikke opplevd at terskelen er for høy i andre sammenhenger, svarer Refvik.
- Det tok 77 minuitter før riksalarm ble slått. Er det riktig at det i den settingen ville bli satt inn politisperringer som følge av en riksalarm?
- Det vil bli gjort vurderinger fortløpende, og det er ingen automatikk i en slik sperring, svarer Refvik.


13.40: Jan Bøhler (Ap) stiller spørsmål om eksstrem ideologi
- PST viser til i sin trusselvurdering at det er personer som har ekstrem ideologi. Vi må prioritere å være tett på så man kan stoppe dette. PST kan ikke være overalt. Hver enkelt politidistrikt må ta oppgaven alvorlig og ha kompetanse. Er det ditt inntrykk at det er nok fokus på dette i de enkelte politidistriktene?
PST-sjef Janne Kristiansen svarer:
- Vi har 27 PST-kontor i hele landet, ett i hvert politidistrikt. Vi samarbeider med de lokale myndigheter hele tiden. Det er viktig for oss å ha øyne og ører ute, og det er viktig at det prioriteres. Det som er min oppfatning er at dette er viktig og at dette prioriteres. At man for eksempel reiser til asylsmottak, og resiser til skoler og har lokale nettverk, sier Kristiansen.
- De lokale PST-ledd i de lokale politidikstriksene sikrer god kontakt. I sum synes jeg at den ordningen vi har i dag, gjør at vi har stor oppmerksomhet på dette, supplerer politidirekør Vidar Refvik.
- Kan PST-sjefen si noe om hvordan man legger opp innsatsen på informasjonshenting fra nettet?
- Har fått betydelige ressurser til å prioritere dette, så dette er et stort og omfattende prosjekt som vi ser frem til å jobbe med, og vi ser allerede i dag at det er viktig arbeidsområde. Vi kommer til å samarbeide med Kripos og e-tjenesten for overvåke nettet, svarer PST-sjef Janne Kristiansen.


13.20: Knut Arild Hareide (KrF) stiller spørsmål til Faremo.
- Er du enig i at det trengs tettere samarbeid mellom Forsvar og politi.
Forsvarsminister Faremo svarer:
- Ja, det er viktig for oss hvordan vi kan se på forbedring av samarbeidet. Jeg vil ikke utelukke at vi blir utfordret på å tenke nytt etter at 22.juli.
- Vi må prioritere liv og helse, sier politidirektøren. Er ikke 22.juli et godt eksempel på at vi ikke hadde god nok beredskap, spør Hareide.
- Mitt utgangspunkt er at vi skal jobbe med sikte på å bli bedre. Som ny justis- og beredskapsminister løfter vi frem fokuset på beredskap, og hvor det er varslet at vi setter inn mer ressurser, sier Faremo.
- Vil det være aktuelt å innbefatte sykehus og forsvaret i en ny riksalarm, spør Hareide.
- Det er for tidlig å varsle det eller konkludere. Mitt hovedfokus er å ha en riksalarm som fungerer, som er forstått og som blir testet ut jevnlig, svarer ministeren.
13.10: Fungerende politidirektør Vidar Refvik orienterer:
- Vi erkjenner at både politiets endelige evalueringsrapport og 22.juli-rapporten vil vise punkter for forbedring.
- Vi har utviklet et opplæringsprogram, kalt skyting pågår, med utgangspunkt i skolemassakre. Mannskapene som ble satt i innsats 22. juli først ventet på båt, ikke på ytterligere mannskap. Iinstruksen ble fulgt av de første som kom til stedet
- Riksalarm skal iverksettes av Kripos. Det tekniske systemet er bygd opp slik at det skal være en PC ved hvert politidikstrikt dedikert riksalarm. Erfaringer etter 22.juli viser at det er forbedringspotensiale for riksalarm. Det var heller ikke testet av politidirektoratet. Nasjonal varsling vil jevnlig testes, og personale vil bli trent i bruk av dette, sier politidirekdøren.
- Objektsikring må til enhver tid vurderes ut fra hensyn til liv og helse og ressurser.
- Man er mer sårbar i ferietid, noe som ble synlig 22.juli. Det er utarbeidet et objektsikringsopplegg for Stortinget, som oppdateres jevnlig og er et samarbeid mellom sikkerhetsseksjonen, politi og HV, fortsetter Refvik.


13.05: PST-sjef Janne Kristiansen holder sitt innlegg:
- Om vi burde ha gjort noe annerledes, er det sentralt tema for 22.juli-kommisjonens arbeid.

-Festen som endret alt for Espen

 Gladgutten

Glade i hverandre

 Bekymret for sønnen

Elises skyldfølelse

Reddet av moped

Kritisk

Gråt av glede

Ironman

Gitardrømmen

Forbanner spriten

Den farlige alderen

- Verdens beste skole

- Du reddet livet mitt

Knuseklemmen

Hjemme på Askøy venter en bekymret pappa. Sønnen har dratt på fest. Et vitne ser Espen Dale (18) gå på utsiden av hotellbygget, 14 meter over bakken.


Natt til søndag 15. februar 2009. Vitnet har akkurat lagt seg, i det han hører et vindu knuse. Vitnet har utsikt mot bakgården til Thon Hotell Rosenkrantz i Bergen sentrum, og ser en person gå på utsiden av byggets 5. etasje.
Personen er Espen Dale. Han befinner seg mellom en ventilasjonssjakt og veggen til bygget. Han sliter med å komme forbi. Fra 5. etasje er det cirka 14 meter ned til bakken. Like etter at Espen kommer forbi sjakten, ser vitnet ham falle.


Noen timer tidligere, lørdag ettermiddag. Espen Dale sitter hjemme på Askøy med noen venner, de skal av gårde på vorspiel for å feire en kompis som fyller 20 år. Pappa Tore kommer hjem og kjefter litt på sønnen, fordi han ikke har ryddet og pantet flasker.
Vet du hva som har skjedd med Espen? Han ligger i koma
Espen er en gladgutt med en stor vennekrets. Som mange 18-åringer elsker han fart og spenning. Fotball er hobbyen og musikk lidenskapen. Han har deltatt i Ungdommens Kulturmønstring og spiller i band.
Espens voksendrøm er å bli ingeniør, og drive eget byggmesterfirma. Om få måneder er han ferdig på tømrerlinjen ved Askøy videregående skole. Om en uke skal han ta lappen. Som for mange gutter på hans alder er livet som en lek, lørdagen en stor fest. I noen timer til.
Etter vorspielet er Espen på vei til byen. Han og barndomsvennen Elise Mulelid Rondestveit sitter i samme bil. Det er hennes bror som kjører.


Elise merker at Espen er full, og spør om de ikke skal stoppe hjemme hos henne og se en film, i stedet for å dra til byen. Men Espen vil ikke det, for kompisen har jo bursdag. Elise tar fra ham flasken og heller innholdet ut vinduet. Han blir litt sint, men det går raskt over. Espen og Elise har vokst opp i samme nabolag, de har kjent hverandre siden de gikk i barnehagen og snakker om hvor gode venner de er, og at de er glade i hverandre.
I byen har vorspielkameratene gått på et utested der Espen ikke er gammel nok til å slippe inn. Han er trolig også for full til å komme inn noe sted. Elise tar ham med på en luftetur på Torgallmenningen, kjøper hotdog til ham. Den våte snøen laver ned.
Espen har bare en hettegenser på seg. De går mot Exodus, der Elise har avtale om å treffe noen andre venner. Men Espen kommer ikke inn på Exodus, egentlig vil han ikke inn heller, sier han. Elise synes de kan gå hjem, men Espen gir seg ikke: Hun skal ha det gøy, selv om ikke han kan bli med. Elise tar vare på mobiltelefonen hans, som han mistet i snøen. Han har glemt pinkoden også.


- Greit, jeg går inn, men jeg kommer ut igjen om fem - ti minutter og ser etter deg, sier Elise. Er han gått, regner hun med at han har møtt andre venner han håpet å finne på byen.
- Hvis ikke, drar vi hjem, sier hun.
Samtidig hjemme på Askøy. Pappa Tore er småbekymret for sønnen. Han tenker et øyeblikk på om han skal kjøre etter gutten til byen, men slår det fort fra seg. Espen er jo 18 år nå. Pappaen steiker biff til sønnen og sender ham en tekstmelding før midnatt. Det gnager ham at han brukte litt kjeft.
- Jeg har laget den biffen til deg! Den står klar i kjøleskapet, skriver pappaen. I meldingen spør han når sønnen kommer hjem.
Et par timer senere får han en telefon. Det er politiet. Beskjeden er at Espen har vært utsatt for en fallulykke, og tilstanden er alvorlig. Tore hiver seg i bilen og kjører fra Askøy til byen.


Elise tar nattbussen. Espen hadde ikke vært å se i det hun kom ut fra Exodus. I syvtiden vekkes hun av en telefon fra en kompis.
- Vet du hva som har skjedd med Espen? Han ligger i koma, forteller han.
Elise føler skyld, og tenker at hun aldri skulle gått fra ham. Hun sitter hjemme i sofaen og gjentar: «Vi må kjøpe blomster, vi må kjøpe blomster».
Han landet på en moped som sto parkert i bakgården. Mopedens bagasjeboks var knust. Sammenstøtet hadde vært så sterkt at biler som sto i nærheten hadde fått skader.
I politiets utrykningsrapport står det: «Klokken 01.41 fikk vi melding fra operasjonssentralen om at en person hadde falt i bakken fra 5. etasje på Thon Hotell Rosenkrantz (...) ambulansepersonalet jobbet med vedkommende på stedet. Han skulle være i live, men hardt skadet. Personen ble fraktet vekk av ambulansen kort tid etter. Det snødde da vi ankom stedet, og det var ca. null grader.»
Hvorfor gjorde Espen denne livsfarlige manøveren? Hva skulle han på hotellet? Rusmiddelundersøkelsen viste en promille på 2,4.


I politirapporten står det ikke noe om hvordan Espen kom seg til 5. etasje. Men via et vindu tok han seg inn på et rom, ifølge rapporten. Han havnet i håndgemeng med gjesten, som han ikke kjente. Gjesten hentet resepsjonisten. Da de kom tilbake til rommet, hørtes knuselyder fra badet. Gjennom vinduet så resepsjonisten Espen stå på gesimsen. Hun gikk ned i resepsjonen, hentet hjelp og ringte politiet. Da hun igjen vendte tilbake til rommet og kikket ut vinduet, lå en person på bakken.
Hei, legene har vært her. De sa at de og vi måtte holde motet oppe. De skulle gjøre alt de kunne gjøre for Espen. Han sa at det så bedre ut enn ventet. Men det er jo kritisk likevel. Må si at det var god melding. Og takk for at det finnes gode hjernekirurger, tror også at det finnes engler, de må ha vært med han under fallet.
Mopeden kan ha reddet Espen. Men det er kritisk der han ligger på Haukeland. I et pårørenderom på intensivavdelingen sitter pappa Tore midt på natten og venter på beskjed fra legene.
På sykehuset forteller de at heldigvis er Ruby Mahesparan på vakt, hun er en dyktig nevrokirurg, sies det. Espens mor, Anne Grete, og onkelen er på et familiebesøk i Steinkjer. Tore må vite om sønnen overlever før han ringer dem. Han tillater seg ikke å tenke på at gutten hans kan dø.
Først neste morgen ringer han. Espen er operert, men det er fortsatt kritisk. Sønnen har hatt blødning i hodet, blødningen ble fjernet under operasjon. En del av beinet på høyre side av hodet er fjernet for å gi hjernen mer plass. Hodeskaden kan føre til hevelse i hjernen.


En ny hjerneblødningoppdages på venstresiden neste dag. Det bærer rett på operasjonsbordet på intensivavdelingen igjen. Espens nærmeste er nå samlet i det ti kvadratmeter store pårørenderommet i åtte timer. Det er lange timer, tøft å holde motet oppe, uten å vite. Så kommer nevrokirurgen Christian Helland og to kolleger inn døren. Pappa Tore synes legene virker oppglødd, det ser ut som de har gjort noe stort. Det er, etter omstendighetene, gode nyheter. I detalj får familien informasjon om hva operasjonsteamet har gjort.
Det er kritisk, også de første dagene etter denne operasjonen. Pappa Tore rapporterer på tekstmelding til Espens onkel i Stavanger:
«Hei, legene har vært her. De sa at de og vi måtte holde motet oppe. De skulle gjøre alt de kunne gjøre for Espen. Han sa at det så bedre ut enn ventet. Men det er jo kritisk likevel. Må si at det var god melding. Og takk for at det finnes gode hjernekirurger, tror også at det finnes engler, de må ha vært med han under fallet.»
To uker etter operasjonen, mens han ligger på nevrokirurgisk avdeling på Haukeland, kommer tegn på at Espen vinner krefter. På oppfordring kniper og slipper han hånden til en sykepleier. Han overføres etter hvert til rehabiliteringsavdelingen på Nordås.


Men kroppen er kraftig svekket etter hodeskadene, det gir tilbakeslag, og han blir rammet av alvorlige infeksjoner. Etter at han er overført til rehabiliteringssenteret på Nordås, må han derfor legges inn på nevrokirurgisk på Haukeland igjen. Dette skjer flere ganger, og på et tidspunkt er både familie og leger bekymret for hvordan det vil gå.
« Nei! » skriver Espen på et ark 33 dager etter fallet, som svar på et spørsmål om han har det vondt.
«Vi var målløse og gråt av glede», skriver familien i dagboken etter Espens respons. Han er klar til å kjempe seg tilbake. Han tilbringer 15 og en halv måned på Haukeland Universitetssykehus, mesteparten av tiden på Nordås. 28. mai 2010 flytter han hjem til foreldrene på Askøy. Men hvordan blir livet for Espen nå?


Det er februar 2012. Tre år siden festen og fallet. Espen er tilbake på rehabiliteringssenteret på Nordås. Han ber oss kjenne på bicepsen, tøyser og ler. Han er fortsatt en glad gutt. Men Espen har også noe alvorlig på hjertet, som han gjentar hver gang vi møtes.
- Jägermeister og Battery ødela livet mitt, sier Espen.
Etter ulykken tok det åtte måneder før Espen klarte å bruke stemmen igjen. Han sliter fortsatt med å prate tydelig, ord krøller seg, setninger slukes, spesielt når konsentrasjonen svikter, eller snusen og tyggisen tar plass.
Pannelappene ble hardest rammet hos Espen, den delen av hjernen som styrer vår personlighet, blant annet følelser og hemninger. Han ble også blind på venstre øye og fikk lammelser på kroppens venstre side. Men i fjor høst parkerte han rullestolen for godt. Nå trener han opp førligheten på venstresiden, spesielt i armen og hånden. Han gjør knipeøvelser, trener balanse og styrke. Pågangsmotet imponerer pleiere, fysioterapeuter og leger. Selv kaller Espen seg « Ironman » .
Gjensynsgledener uhemmet, Espen håndhilser mange ganger når vi kommer på besøk. Det er mars, en drøy måned siden vi traff ham første gang. Espen viser oss rundt i underetasjen, det er hans boltreplass i barndomshjemmet på Askøy. Trappeheisen bruker han ikke lenger, sykehussengen skal snart byttes ut. På veggen henger en United-plakat, oppetter veggen står en gitar. Han setter seg foran PC-en og synger med:
« ... where do we go when we die? What lies beyond, and what lay before? Is anything certain in life?» Låten heter «The spirit carries on». Dream Theater er favorittgruppen, forteller han. Espen spretter opp. Inne på et rom står pianoet. Han lærte å spille da han var fem. Espen viser at kunsten sitter i de fingrene som virker.


- Se her, sier pappa Tore. Espen har vært på Hemsedal siden vi traff ham sist. Der sto han på ski, fra toppen på egen hånd. På en mobiltelefon får vi se en filmsnutt fra skibakken.
- Og hvis jeg klarer å spille gitar igjen med venstrehånden, skal pappa kjøpe en signaturgitar til meg til 17.000 kroner!
- Da må du trene, Espen. Øve, bevege hånden, bite i deg smerte, sier pappa Tore.
Jeg har verdens beste pappa
Musikk og fotball var hobbyene. Han var en balansekunstner på enhjulssykkel.
- For å si det veldig enkelt. Søsteren var rolig, Espen stikk motsatt. Helt fra han var baby var han mer krevende, sier pappa.
Espen legger hånden på farens skulder.
- Å, ja, takk skal du ha da, pappa, takk, sier han med et smil.
- Du er grei og full av humør, Espen, sier pappa. Sønnen er blitt veldig emosjonell, han finnes ikke sint, påpeker han.
- Jeg har verdens beste pappa, sier Espen.


Foreldrene tenker fortsatt på natten da ulykken skjedde.
- Sprit i store mengder, det er det som er farlig, det går rett til hodet. Espen er veldig tydelig på at det ødela for ham, sier pappa Tore.
Hvem som kjøpte sprit til sønnen, vet han ikke. Dersom ungdommer vil ha tak i sprit, klarer de det.
- Jeg tenker ennå på om jeg skulle hentet ham i byen, men han var jo i 20-årsdag ... og du får litt dårlig samvittighet når du kjefter litt. Så jeg prøvde å lokke med biffretten og sendte melding. Vi fant forresten ut i ettertid at han hadde prøvd å svare på meldingen. Han klarte ikke sende. I meldingen takket han for maten og sa han ville komme hjem, som de andre ...
Espen huskeringenting fra kvelden og ulykken. Men han vet han drakk Jägermeister, blandet med Battery, for å nøytralisere den sterke smaken. Av en eller annen grunn skulle han inn på Thon Hotel Rosenkrantz. Kanskje gikk han opp rømningstrappen i bakgården?
- Hva skulle du på det rommet og på gesimsen, Espen? spør pappa Tore. Uten å få svar. Det er en gåte, det var som om Espen falt inn i et svart hull. Tore lurer på om Espens balanseferdigheter, i kombinasjon med alkoholen, gjorde ham overmodig.
- Mange gutter på hans alder føler seg udødelige også, sier Tore og tenker på ulykkesstatistikk fra trafikken.


- Det jeg og Anne Grete hadde begynt å engste oss for, var kjøring. Du skulle jo snart ta lappen. 18 år. Det er den farlige alderen. Ut og feste. Mange har sagt det til oss, at det som hendte med Espen er foreldres største mareritt. Det kan hende alle, sier Tore. De har sine tunge stunder, Espens foreldre - selv om de klarer å se fremover.
- Det er terapi for oss å stå på mest mulig for ham, sier pappa Tore.
Fem assistenter følger Espen på skift. De er med Espen hjemme og på skolen, på trening og fritidsaktiviteter. Ved huset står en Volvo V60, som assistentene kjører for ham. Bilen er kjøpt med delvis støtte fra Nav. Til sommeren skal han også på ferietur til USA, New York og Florida, sammen med assistentene sine. Festen og fylla ødela det livet han hadde, knuste drømmer, men likevel hadde Espen flaks. Det vet han. Evnen til å tenke positivt er ikke borte.
Du er kanskje det modigste mennesket vi har møtt. Lite kan stoppe deg ... når vi spør hvem som vil et eller annet, er du ofte den første som melder deg. Du vil så mye. Ikke gi opp. Vi har så mye å lære av deg
- Jeg føler meg jævlig heldig. Fremtiden vet jeg ikke noe om. Men jeg skal bli så frisk jeg kan, sier han.
- Hva må du trene på da? spør pappa.
- Med munnen min, sier han.
- Tale, ja. Artikulasjon. Oppmerksomheten din, konsentrasjonen din. Du blir så lett forstyrret, sier pappa.
- Ja, jeg blir lett distrahert av musikk og damer. Det jeg liker best, sier Espen.
- Du er kommet utrolig langt, sier pappa. På et tidspunkt, da Espen var svært redusert i tiden etter ulykken, fryktet han at Espen skulle bli sittende i rullestol.
- Instinktivt begynte jeg å trene styrke hjemme, ta armhevninger. Jeg så for meg at jeg måtte bære ham, forteller Tore.


Sønnen monterte persiennene på rommet sitt selv da han var ti år gammel. De praktiske evnene, evnene til å løse problemer, er redusert. Hukommelsen er bemerkelsesverdig god. Men ingeniør blir nok ikke Espen med det første.
- Målet er at Espen en dag skal klare seg selv, i eget hus. Selv om han ikke får hundre prosent kapasitet, er håpet at han blir i stand til å ha en jobb, sier pappa.
Det er jævlig lett, men jeg ligner på Forrest Gump
- Jeg går på verdens beste skole nå, sier Espen.
Espen og medelevenepå Steinerskolen på Skjold lukker øynene og lytter: « ... born again, born again, one day I know I'll feel strong again ...» Læreren spiller en Michael Kiwanuka-låt og spør etterpå hva elevene så for seg og tenkte på. Espen rekker opp hånden.
- Jeg ser for meg en scene med Forrest Gump, mens han sitter og spiser, sier Espen. Fordypningsoppgaven hans på 2. trinnet er å lage en pianokrakk, sammen med assistenten Fredrik Breivik. Espen får øvd opp venstrehånden når han pusser på krakken. Sosialt betyr skolen mye for Espen, og han får medelever til å reflektere over hvor skjørt livet kan være.
- Espen har hatt en fantastisk utvikling etter at han begynte her. Første gang jeg så ham, for et par år siden, satt han i rullestol, sier lærer Willy Winther. Da Espen hadde fullført første trinn på skolen, fikk han en hilsen fra lærerne:
«Du er kanskje det modigste mennesket vi har møtt. Lite kan stoppe deg ... når vi spør hvem som vil et eller annet, er du ofte den første som melder deg. Du vil så mye. Ikke gi opp. Vi har så mye å lære av deg.»
Timeplanen er tett denne dagen. Etter skolelunsjen drar Espen og pappa Tore til hjelpemiddelsentralen, der han skal teste støttehjul til sykkel. "Det er jævlig lett, men jeg ligner på Forrest Gump", sier Espen om syklingen. Så bærer det til Haukeland Universitetssykehus, der vi har avtalt å treffe en av legene som reddet ham.


Venterommet på intensivavdelingen. «Går du gjennom en krise? Ta kontakt med sykehusprestene», forteller brosjyren på bordet. Ved siden av ligger en salmebok. Det var her Espens foreldre satt i åtte timer og ventet. Rommet er ti kvadratmeter. I hjørnet står en aluminiumsvask.
- Jeg får frysninger når jeg tenker tilbake ventetiden her. Jeg rettet på duken og måtte skylle ned skummet i vasken, ellers ville ikke Espen overleve. Det var tvangshandlinger, forteller pappa Tore.
Nevrokirurg Christian Helland kommer rett fra en operasjon. Espen reiser seg. Hiver seg rundt halsen hans.
- Du reddet livet mitt, sier han.
- Dere var heldige som fikk operere den geniale hjernen min! Når får jeg den nye « hjelmen » min? spør Espen.
- Klarer dere det før sommeren? Han skal til USA, sier pappa Tore
" Hjelmen " er den nye skallen Espen skal få. Under operasjonen måtte legene fjerne benvev fra det skadede området, fryse det ned, før de satte det på plass igjen.
Jeg tenker fortsatt på at jeg gikk fra ham den kvelden. Espen var den første vennen jeg fikk på Askøy. Jeg tror aldri han har hatt en uvenn
- Problemet er at kroppen senere begynner å støte vevet fra seg, rett og slett spise det opp. Derfor skal vi støpe en ny skalledel til deg. Nå skal vi vise hvorfor jeg fikk dårlig karakter i sløyd, spøker nevrokirurg Helland.
Han forteller om de omfattende hodeskadene Espen hadde, at de ikke kan vite sikkert hvilket liv pasienter med slike skader får etterpå. Noen blir pleietrengende, andre klarer et aktivt liv. Espens hjerne var heldigvis ikke så hardt rammet som bildene først kunne indikere. Og Espen er tydeligvis av et spesielt materiale.
- Jeg hadde aldri forestilt meg at du skulle stå på ski i Hemsedal igjen, sier Helland.


Elise, Espens venninne, har ringt, hun som var den siste som var med Espen før ulykken. Det gjelder avtalen vår om å treffes på ulykkesstedet ved Thon Hotell Rosenkrantz.
- Der oppe balanserte han, peker pappa Tore. Espen falt cirka 14 meter, sier han.
Espen og vennen Elise holder rundt hverandre i bakgården. Knuseklemmen fra Espen vil ikke ta slutt. Etter noen minutter går de sammen med oss til en kafé for å prate om hendelsen.
- Jeg tenker fortsatt på at jeg gikk fra ham den kvelden. Espen var den første vennen jeg fikk på Askøy. Jeg tror aldri han har hatt en uvenn, sier Elise. Espen kunne være vilter, men også omsorgsfull. De snakker om hønene de skulle lære å fly. Pappa Tore hadde fått høner til 40-årsdagen.
- Vi slapp hønene fra terrassen, forteller de. Espen vender seg mot henne. Han kan ikke få gitt henne mange nok klemmer og velter kakaokoppen i iveren.
- Jeg skammer meg over at jeg drakk så mye Jägermeister den kvelden, sier han.
Elise tror ungdommer som kjenner Espen og hans historie, er blitt flinkere til å passe på hverandre når de fester - og kanskje drikker for mye. Espen sier det han har sagt det mange ganger:
- Forbann spriten! Jägermeister og Battery er et helvete. Det må du fortelle leserne av BTMagasinet.
- Hva håper du andre ungdommer skal lære av din historie?
Espen samler seg, og er klar og tydelig:
- At de ikke skal drikke sprit før de er gamle nok.
kilder/metode: Rapport fra Hordaland politidistrikt, dybdeintervjuer med Tore Dale, Espen Dales far og samtaler med Espen selv, notater og samtale med Elise Mulelid Rondestveit, Espen Dales sykehusdagbok og personlige dagbok. fakta/tall-kilder: Oslo universitetssykehus, Folkehelseinstituttet, SIRUS, Haukeland Universitetssykehus, Legevakten i Oslo, SSB
Et spørsmål om dømmekraft

Er dommer Tor Bertelsen (57) i Bergen tingrett usikket til jobben og kvinnefiendtlig? Eller er han utsatt for skitne triks og usanne rykter fra kollegaer? Nå kan han bli den første dommeren i nyere tid som får sparken.

Se for deg at du skal møte i retten, for første gang. Saken kan endre livet ditt. Dommeren har makt til å sette deg bak lås og slå, til å gi deg erstatning, eller sende deg ut i økonomisk ruin. Du har øvd i dagevis på hva du skal si foran dommerbordet. Du tar på deg den fineste skjorten du har, for å gjøre et best mulig inntrykk.
Men hva om dommeren er uskikket til jobben? Hva om mannen som skal avgjøre din fremtid, ikke er på nett med virkeligheten?
Hva om forholdet mellom ham og sjefen hans er så betent at de havner i håndgemeng i tinghuset? Tanken er åpenbart usannsynlig.
Eller?
30. juli 1996: Operasjonssentralen på politihuset i Bergen får en telefon fra en bekymret kvinne. Hennes fraseparerte ektemann, som har hentet barnet deres noen dager tidligere, er ikke å få tak i. Hun forteller at han har montert sikkerhetslås på leiligheten, og at han ikke svarer på telefonen. Kvinnen ber om politiets hjelp til å bli gjenforent med barnet.
Informasjonen overbeviser politiets vaktsjef om at de står overfor en nødssituasjon, fastslår daværende politimester Rolf B. Wegner senere i en skriftlig redegjørelse.
Det er ingen av disse konfliktene jeg har vært hovedårsak til. Men det er klart at en som har hatt en så vanskelig arbeidssituasjon i 16 år, kan gjøre ting for å mestre problemene som burde vært ugjort.
Vaktsjefen skriver i sin rapport at han vurderer situasjonen som «uklar med henblikk på barnets sikkerhet».
Da patruljen kommer frem til leiligheten, har mannen forsvunnet med barnevognen.
Politibilen kjører rundt på leting. Hos dagmammaen finner de ingen.
«Melder mente at ektefellen nå sannsynligvis hadde begitt seg til sitt arbeidssted i Bergen tinghus», heter det i politirapporten.
Mannen er Tor Holger Bertelsen, dommer i Bergen tingrett. Det som skjer den neste timen, markerer starten på en 16 år lang konflikt som har rokket Tinghuset i grunnvollene.
Uskikket, eller bare misforstått?
- Alt begynner med denne hendelsen, det som er blitt kalt for barrikadesaken. Den utløser masse rykter, som tiltar gjennom flere år. Jeg blir tillagt en rekke egenskaper i lys av dette.
Tor Holger Bertelsen (57) setter et nytt brilleglass utenpå paret som allerede hviler på nesen, og myser mot de mange dokumentene i saken mot ham. Bunken på bordet hjemme i stuen på Møhlenpris er fyldig. Etter 16 år skal det nå avgjøres om Bertelsen skal fratas dommerkappen for godt. Han er anklaget for å sjikanere vitner, og for å favorisere fedre i familiefordelingssaker. I årevis har pressen fråtset i juridisk rot og krangling med andre dommere og sjefer i tingretten.
Bertelsen har til nå ikke gitt sin fulle versjon av saken. Nå stiller han opp i Bergens Tidende. Han mener arbeidsgiveren har spredd usanne rykter om ham. At sjefene hans i sin iver etter å bli kvitt ham, har brukt skitne triks og brutt personvernet.
- På grunn av ryktespredningen som har vært gjennom 16 år, har jeg brukt store deler av arbeidstiden på å få arbeidssituasjonen til å fungere, sier han.
Suspendert. Siden 1994 har Bertelsen bestemt hva som er rett og galt for byens borgere. Får han nå sparken, blir han den første dommeren i moderne tid som blir fradømt jobben. Det er ikke første gang han har kjempet med ryggen mot veggen. Bertelsen ble også i 2010 forsøkt fjernet av Bergen tingrett og Domstolsadministrasjonen (DA) i Trondheim - det administrative hovedsetet for domstolene i Norge - men da beholdt han jobben.
I mai i år ble Bertelsen ilagt advarsel fra tilsynsutvalget, og 6. juli i år tok saken en ny vending. Dommeren ble suspendert fra stillingen sin, og utestengt fra Tinghuset i påvente av en eventuell rettssak. Om Bertelsen ikke vil forlate jobben frivillig, vurderer Justisdepartementet å gå rettens vei for å avskjedige ham. De har samlet bevis mot ham i en årrekke:
«Tor Holger Bertelsen fremviser ved gjentatte anledninger avvikende virkelighetsoppfatning, sviktende vurderingsevne, rigide holdninger og ustabilitet i jobbutførelsen. Han utfører til tider faglig slett arbeid ved blant annet å ikke begrunne sine avgjørelser, noen som leder til opphevelser i lagmannsretten. Det er grunn til å tro at hans fastlåste/rigide holdninger, blant annet til kvinner, påvirker hans behandling av enkeltpersoner i retten, samt hans vurderingsevne i avgjørelser. Det er således grunn til å stille spørsmål ved rettssikkerheten til partene under hans administrering av sakene», står det blant annet i notatet fra DA.
Og stridens kjerne ligger nettopp her. Har det sittet en mann med avvikende virkelighetsoppfatning og dømt bergenserne? Eller er Tor Bertelsen utsatt for et komplott - slik Bertelsen selv mener?
Hos mamma eller pappa? Hvor skal barna bo? Dette er en problemstilling dommere må ta stilling til med jevne mellomrom, også Tor Holger Bertelsen.
Men på nittitallet sto han selv midt i et samlivsbrudd. En uheldig kombinasjon, mente mange. Det ble stilt spørsmål ved Bertelsens tolkninger av barneloven. Var han preget av sine private erfaringer?
Dommeren bar selv ved til bålet i et intervju med BT i 1996.
- Jeg har gitt fedre omsorgen i enkelte saker. Det ville ikke forbause meg om andre dommere hadde kommet til et annet resultat, sa Bertelsen til avisen.
Han mente barneloven var skrevet av og for forrige generasjon - noe han mente særlig gikk ut over far, som etter hans mening er den svake part i barnefordelingssaker.
Kritikerne hisset seg kraftig opp, og mente en dommer ikke burde uttale seg på denne måten, mens flere dommere og eksperter BT var i kontakt med støttet uttalelsene. De ville imidlertid ikke stå frem - fordi de fryktet å bli inhabile hvis de støttet ham offentlig.
En venn i nøden. På grunn av samlivskonflikten fikk Bertelsen i en periode ikke dømme i slike saker. Likevel engasjerte han seg i samværssaker. Blant annet stilte han opp da en venn fikk problemer.
- Datteren ble tatt fra ham etter et akuttvedtak på grunn av anklager om incest, men han ble aldri siktet for noe straffbart. Jeg hadde overnattet flere ganger hos ham etter å ha vært på besøk, og mente jeg hadde relevante opplysninger i saken. Jeg fryktet at hele familien ville bli ødelagt ved å miste kontakten med faren, sier Bertelsen - og ville hjelpe. Slik er hendelsen beskrevet i sakspapirene: Våren 1999 tar Bertelsen kontakt med barnets mor, saksbehandleren i barnevernet og administrasjonssjefen i bydelen der vennens sak blir behandlet. Bertelsen ringer barnets hjelpeverge, advokat Monica Mæland.
Barnets advokat reagerer kraftig. «Han presenterte seg som byrettsdommer, men sa at han ringte som privatperson. Jeg fikk fortalt at min klient, barnet, ikke snakket sant om faren. Jeg oppfattet at han brukte sin posisjon som dommer til å prøve å påvirke meg», sa Monica Mæland til BT den gang.
I dag er Mæland byrådsleder, men fortsatt kritisk til Bertelsen.
- Saken var spesiell, og jeg var en ganske ung advokat på denne tiden. Jeg oppfattet henvendelsen fra Bertelsen som utidig.
Mæland er bare en av mange maktpersoner som har hatt befatning med konflikten rundt Tor Bertelsen. Etter at hun ble politiker på heltid, har byrådslederen fulgt saken gjennom mediene.
- Det er svært viktig at man kan stole på at dommere er uavhengige, nøytrale og opptrer etter beste evne. En dommer skal ha legitimitet og tillit. Basert på den informasjonen jeg har fått, virker det som om Bertelsen ikke har den nødvendige tilliten, sier Monica Mæland.
Bertelsen selv avviser at det var uklokt å involvere seg så sterkt i saken, selv om han var dommer. Tvert imot. Han mente saksbehandlingen var uforsvarlig, og at det eneste han gjorde var å be om at opplysningene ble sjekket grundig.
- Jeg tolket det som min plikt. Men jeg opplevde at man ikke ønsket informasjon fra personer som er kritiske til tvangsvedtak fra barnevernet som treffes på uforsvarlig grunnlag. Det er sterkt betenkelig hvis en dommer ikke skal kunne kommunisere med omverdenen og vise samfunnsengasjement, sier han.
I Bergen kommune har tilliten til Bertelsen lenge vært fraværende. I 2006 krevde kommunen at tingrettsdommeren for all fremtid ble nektet å dømme tvister hvor kommunen er involvert. Bakgrunnen var at Bertelsen var satt opp som dommer i en barnevernssak, og kommuneadvokaten slo fast at Bertelsen ikke hadde nødvendig tillit. Høyesterett avslo anmodningen.
En traumatisk opplevelse. Bertelsen mener det blir brukt mot ham at han har stilt opp for bekjente. Det gjorde han blant annet i 1997.
«Jeg vil klage på at han i skjul tok seg inn i huset, hvor jeg bodde sammen med mine barn. Han nektet å presentere seg, og forlot huset uten å si hvem han var. Jeg vil klage på grove beskyldninger overfor meg om å være en dårlig mor.»
Slik beskriver en småbarnsmor møtet med dommer Tor Bertelsen i et klagebrev til tingretten. Kvinnen hevder at Bertelsen, hennes daværende ektemann og flere andre menn tok seg inn i huset hennes. De skal ha skremt en av ungene slik at barnet tisset på seg. Kvinnen skriver i klagen at opplevelsen var traumatisk, og at hun flyktet fra stedet med barna kort tid etterpå. Hun bosatte seg i en annen del av landet.
Bertelsen mener historien er tolket i verste mening.
- Jeg besøkte en venn, uten at jeg visste noe om at han hadde problemer i ekteskapet. Jeg kjente ikke konen hans, og snakket verken med henne eller barna. Det var først i ettertid jeg fikk vite at det var en samværskonflikt. Det er drøyt at en dommers besøk hos en bekjent skal brukes som kritikk mot ham, sier Bertelsen.
Men det er nettopp det som skjer. Resultatet blir at hele Bergen byrett blir funnet inhabil til å behandle barnefordelingssaken. Gulating lagmannsrett refser Bertelsen for opptrinnet. Tre år senere, i juli 2000, skriver daværende byrettsjustitiarius Erik Elstad til Justisdepartementet at saken lå i grenselandet mellom en dommers offentlige stilling og retten til å være privatperson. Elstad mener at Bertelsen burde ha vist mer varsomhet i sitt engasjement, noe Justisdepartementet sier seg enig i.
En veldig ubehagelig opplevelse. I 2001 topper det seg. En barnefordelingssak ender i flere av landets største aviser. En far har gått rettens vei for å få samvær med barna. Mor anmelder faren for å ha misbrukt sønnen. Anmeldelsen blir henlagt, men er likevel et tema under rettssaken. Dommer Bertelsen finner ikke bevis for seksuelle overgrep og gir faren samvær annenhver helg. Da blir det bråk.
Barnas mor og tre vitner sender i ettertid skriftlige klager til Justisdepartementet. Bertelsen blir beskyldt for å ha vært forutinntatt, sjikanerende og kvinnefiendtlig.
- Arrogant. Det var det han var. Jeg trodde ikke at dommere kunne være sånn. Det er jo helt grunnleggende at du skal føle deg trygg når du kommer inn i en rettssal. Men jeg ble møtt av det helt motsatte, sier tanten til barna striden dreide seg om.
Moren anker dommen. Gulating lagmannsrett omgjør så Bertelsens dom. Far mister samværsretten. I dommen fra 2002 skriver lagmannsretten at det var «mye som kan tyde på at overgrep har funnet sted. Lagmannsretten har likevel for sin avgjørelse ikke funnet det nødvendig å gå nærmere inn på dette eller å ta stilling til det».
Bertelsen hadde dermed lidd et kraftig nederlag som fagperson - og fikk blant annet refs i media. Det som ikke fikk like mye oppmerksomhet, var at saken senere tok en annen vending.
Faren brakte nemlig saken til Menneskerettighetsdomstolen i Strasbourg. I 2007 konkluderte domstolen med at staten hadde krenket farens grunnleggende familiemessige rettigheter.
Strasbourg tok ikke stilling til Bertelsens opptreden i rettssalen, men konklusjonen ble at Bertelsen hadde rett og lagmannsretten tok feil.
Bertelsens advokat, Georg Kvande, reagerer på kritikken Bertelsen fikk.
- Det er uforståelig at Bertelsen er kritisert for sin rolle. Ettertiden viste jo at det var han som skrev en korrekt dom. Bertelsen burde fått honnør, sier Kvande.
Paragrafrytteri. Bertelsen hevder at han er utsatt for en vendetta fra sine ledere i Bergen tinghus. At de lenge har villet bli kvitt ham, og bruker alt de kan mot ham.
Sommeren 2009 ble avdelingsleder Ove Kjell Hole klar over at Bertelsen snakket med barn i familiesaker alene, uten bruk av sakkyndig. Holes konklusjon var: «Dette var i strid med den aksepterte saksbehandlingen etter barneloven, og i strid med den praksis som følges av alle andre dommere i disse sakene.»
DA sluttet seg til anklagen og mente den illustrerte Bertelsens avvikende atferd. Men var det noe formelt i veien med praksisen? Både Bertelsen og hans advokat mener Domstolsadministrasjonen ikke kan ha satt seg skikkelig inn i Barnelovens bestemmelser
- Jeg konstaterer at jeg fikk kritikk for å følge loven, sier Bertelsen, og viser til lovteksten:
«Dommaren kan gjennomføre samtalar med barnet, jf. paragraf 32. Retten kan oppnemne en sakkunnig eller anna eigna person til å hjelpe seg, eller la ein sakkunnig ha samtale med barnet aleine.»
Andre dommere som innbyttere. Bertelsen får ikke bare kritikk for opptredenen i rettssalen. Ifølge arbeidsgiveren kommer han heller ikke på jobb når han skal. De mener han har et høyt og ureglementert fravær gjennom mange år. 2. juni 2010 møtte Bertelsen avdelingsdirektør Willy Nesset i Domstolsadministrasjonen. Bertelsen hadde med seg sin advokat, Georg Kvande. Sorenskriver Kari Johanne Bjørnøy deltok også. I møtereferatet står det at «man etter utallige episoder stiller spørsmål ved om Bertelsen er skikket til å være dommer». DA hevder at Bertelsens uteblivelser fra jobb har ført til at andre dommere har måttet steppe inn og ta over jobben på meget kort varsel - noe som har vært et stort irritasjonsmoment internt. Flere kolleger skal ha ført lister over Bertelsens fravær.
En av dem som irriterte seg, var Åge Fred Pedersen, avdelingsleder på Tinghuset. Han skrev i mars 2002 et brev til Tor Bertelsen, der han kom med påstander om ureglementert fravær. Han hevder at Bertelsen «ofte kommer altfor sent på arbeid. Jeg har selv flere ganger sett deg komme løpende ca. kl. 09.30, når rettsmøtet skulle begynne. Alle, inkl. meddommere har da sittet klar i retten og ventet».
Bertelsen avviser at han har hatt høyt ureglementert fravær.
- Det var ett rettsmøte der jeg kom ti minutter for sent for en del år siden. De dagene jeg ikke har hatt rettsmøter, ville jeg ikke sitte uvirksom og dingle med beina. Da fikk jeg beskjed om at jeg skulle gjøre nettopp det, sier Bertelsen.
Fire måneder etter møtet skriver DA sin saksfremstilling til Justisdepartementet. Fraværet er et av momentene i suspensjons- og avskjedssaken.
Blir Bertelsen feiltolket? De som er positive til Bertelsen, sier at en uformell stil fører til at han gjerne blir misforstått.
- I våre saker har han vært konstruktiv i forberedelsene sine og tatt kontakt på forhånd for å diskutere med oss. Bertelsen tør også å gi uttrykk for usikkerhet og er mottakelig for råd under saksforberedelsene. For meg er dette positivt, sier advokat Trygve Langeland Matre.
Han er daglig leder i firmaet 1-2-3 Advokaten, som til sammen har hatt fem-seks saker med Bertelsen som dommer. Gjennom media kjenner advokaten til klagesakene som er knyttet til Bertelsen.
- Jeg opplever ham som velmenende, selv om han som mange andre kan være litt klønete en gang i blant, sier Langeland Matre.
Bertelsens sjef mener han er mer enn klønete. I 2010 forsto Bertelsen at han trengte juridisk bistand. Advokat Georg Kvande, en bekjent gjennom flere år, ble kontaktet. Kvande ringte så sorenskriver Kari Johanne Bjørnøy for å få saksdokumentene.
- I telefonsamtalen med meg sa hun flere ganger at hun mente at Bertelsen var gal. Jeg ble overrasket over at sorenskriveren sa dette, men jeg kunne jo heller ikke utelukke at det var tilfelle, ettersom jeg ikke hadde hatt jevnlig kontakt med Bertelsen, sier Kvande.
Han fikk oversendt det skriftlige materialet og begynte å gå gjennom papirene. Kvande satte seg ned for å lese de over 375 sidene med informasjon som han hadde gått tilgang til. Jo mer Kvande leste, jo mer undret han seg over innholdet i permene.
- Jeg fant ingenting som etter min vurdering kunne gi grunnlag for å reise avskjedssak mot Bertelsen. Og det var ingenting som tydet på at han var gal, sier Kvande.
Bertelsen politianmeldte sorenskriveren for ærekrenkelse. Anmeldelsen ble henlagt etter kort tid.
En knusende konklusjon. Domstoladministrasjonen har også meninger om Bertelsens psyke. I en redegjørelse til departementet går de gjennom Bertelsens karriere ved Bergen tingrett og lister opp anklagepunktene mot ham. Konklusjonen er meget krass. Bertelsen har «avvikende virkelighetsoppfatning» og «sviktende vurderingsevne», mener de. Han har rigide holdninger og viser ustabilitet i jobbutførelsen.
- Domstoladministrasjonen har nærmest fattet vedtak om at jeg er sinnssyk, sier Bertelsen om anklagene.
Advokaten hans mener DA går langt over streken.
- Domstoladministrasjonen har ikke kompetanse til å fastslå om en dommer fremviser avvikende virkelighetsoppfatning. Dersom man har mistanke om at det er tilfelle, må det undersøkes av psykiater. Det er kritikkverdig at de skriver dette uten å kunne dokumentere det, sier advokat Georg Kvande.
Til tross for den knusende attesten mot Bertelsen i 2010, vil ikke Justisdepartementet at det skal reises avskjedssak. Under sterk tvil sier de også nei til å suspendere ham.
Dermed fortsetter Bertelsen å lede rettsmøter, selv om hans egen arbeidsgiver mener han har en psykisk lidelse som er en trussel mot rettssikkerheten. Frem til i vår administrerer han en rekke alvorlige saker, samtidig som han selv er beskyldt for å lide av avvikende virkelighetsoppfatning og sviktende vurderingsevne.
- Jeg reagerte nesten ikke da jeg leste det, for det har kommet så mange beskyldninger gjennom årene. Det var bare dette som manglet. Det er nesten umulig å kjempe mot en slik påstand. Det blir hemmende for alt arbeid. Alt jeg sier og gjør, blir tolket i verste mening, sier Bertelsen.
Lovens vonde arm. Ifølge Bertelsen har hans overordnede også vært lemfeldige med helseopplysningene hans. I 2008 er Bertelsen innlagt på Haukeland Universitetssykehus med en akutt betennelse i albuen. Mens han ligger på sykehus, er han i kontakt med sin avdelingsleder i Bergen tingrett. Bertelsen reagerer på det som så skjer:
Om morgenen 10. april ble det nemlig sendt ut en e-post fra avdelingsleder Ove Kjell Hole til en rekke dommere og saksbehandlere. Der avslører han detaljer om sykdomsforløpet.
«På mandag fikk han dren i albuen og det skal han gå med til fredag. Han regner med å være syk neste uke også. Imidlertid har han fortsatt ikke sykmelding, sykehuset ler angivelig av oss som ber om sykmelding når han er innskrevet på sykehuset (...) Bertelsen var flere ganger under samtalen sterkt irritert på meg. Videre heter det at vår offisielle forklaring bør være: Tor Bertelsen er syk og det er uvisst når han er tilbake (...)»
Et alvorlig brudd på taushetsplikten, mener Bertelsens advokat, Georg Kvande.
- Det er kritikkverdig å sende ut en slik e-post med uriktig medisinsk informasjon om en ansatt. Det burde også være vel kjent for administrasjonen i Bergen tingrett at ansatte ikke trenger sykmelding når de er innlagt på sykehus, sier Kvande.
Krangler med sjefen. Noen av episodene i saken mot Bertelsen skaper inntrykk av anstrengte arbeidsforhold ved Tinghuset. Blant de mest spesielle er historien om da Bertelsen støter på Ove Kjell Hole i korridoren i august 2011. Episodene er ett av momentene i saken mot Bertelsen.
Bertelsen mener han selv på dette tidspunktet er inhabil i en sak. Hole er uenig i at Bertelsen er inhabil, og skriver senere et notat om hendelsen. Der hevder han at Bertelsen «prøvde å skubbe meg med hånden mot brystet mitt». Hole sier Bertelsen banket ham i pannen med en finger. Like etterpå skal Bertelsen ha dyttet ham.
I en skriftlig redegjørelse avviser Bertelsen at han berørte Hole. Sorenskriveren gikk da til det skritt å sjekke overvåkingskameraene på arbeidsplassen. «Når en ser videoen fra overvåkingskameraet, er det ikke tvilsomt at Hole faktisk blir dyttet», heter det i departementets vurdering. Hole ønsker ikke å kommentere episoden.
- Jeg dyttet ikke Hole. Tvert imot sto jeg stille, mens han kom mot meg og stilte seg på skoene mine. Jeg satte da en finger mot nesen hans. Sakens kjerne var at Hole like før dette skjedde, sa til en meddommer at jeg var mentalt syk, sier Bertelsen.
Det handler om prestisje. - I 16 år har Bertelsen vært utsatt for kritikk. Dersom han var en så dårlig dommer at det var berettiget grunn for å reise avskjedssak mot ham, ville dette ha skjedd for mange år siden. Det sier seg selv at han ikke skulle fortsatt i 16 år hvis han var så håpløs som arbeidsgiveren mener at han er, mener Kvande.
Advokat Kvande reagerer på personalbehandlingen av Bertelsen, og spesielt på at DA så sent som i 2010 slo fast at Bertelsen hadde barrikadert seg på Tinghuset mange år tidligere.
- Det kan se ut som om det er denne hendelsen som skaper problemer for Bertelsen i alle årene etterpå. Det viser at rykter er blitt fremstilt som fakta for å avskjedige ham, sier Kvande.
Hva skjedde egentlig den julidagen i 1996 på Tinghuset? Bertelsen mener den omstridte « barrikadesaken » er starten på alle problemene. Et stempel han har levd med i 16 år. Om hvordan han forskanset seg på kontoret på Tinghuset, slik at politiet måtte rykke ut.
Var det virkelig det som skjedde?
Arbeidsgiveren hans, Domstoladministrasjonen, slår fast at «Tor Holger Bertelsen under samlivskonflikten barrikaderte seg på et saksbehandlerkontor i tinghuset i Bergen, sammen med saksbehandler og sitt eget barn». Historien er omtalt som « barrikadesaken » i Bertelsens fyldige personalmappe.
- Jeg satt på kontoret med åpen dør. Jeg skrev på en rettsavgjørelse, mens barnet mitt tegnet. I ettertid har det blitt konstruert en annen historie, sier Bertelsen i dag.
Hva med politiet som rykket ut til Tårnplass?
«Det må understrekes at gjenforeningen (av mor og barn, red.anm.) ble gjennomført uten dramatikk ut over det at tjenestemennene var uniformert (...)», skriver daværende politimester Wegner i et brev til Bertelsens advokat.
I rapporten fra tjenestemannen som var på kontoret, står det ingenting om at Bertelsen hadde låst døren eller barrikadert seg. Dommeren satt på kontoret med barnet på fanget. To kontoransatte var også til stede.
«Han holdt hele tiden barnet fast som om han fryktet at vi ville ta barnet fra ham med makt», heter det i rapporten. Etter 10 - 15 minutter skal situasjonen ha løst seg. BT har snakket med en kilde som var sentralt plassert på Tinghuset den dagen.
- Jeg har ikke grunnlag for å si at Bertelsen barrikaderte seg. Jeg vet ikke hvor den opplysningen kommer fra, sier vedkommende.
Justisdepartementet har kritisert DAs beskrivelse av saken. «På bakgrunn av de opplysninger som har kommet frem i forbindelse med vår behandling av saken, stiller vi spørsmål ved om den beskrivelsen som er gitt i Domstoladministrasjonens redegjørelse, ikke minst bruken av ordet « barrikadering » , gir et riktig bilde av hendelsen», skriver departementet.
Wegner sier i dag at han ikke husker saken.
- Jeg stiller meg svært kritisk til at DA kan påstå at en dommer har barrikadert seg når det er åpenbart at det ikke er dette som har skjedd, sier Georg Kvande.
Vil fortsette. Dommer Tor Bertelsen er glad i jobben sin. Han sier han trives godt på Tinghuset, og håper saken blir avgjort snart og at han kan vende tilbake til jobben sin så snart som mulig.
- Etter 16 år med konflikter på arbeidsplassen, er det noe du vil ta selvkritikk for?
- Nei. Det er ingen av disse konfliktene jeg har vært hovedårsak til. Men det er klart at en person som har hatt en så vanskelig arbeidssituasjon i 16 år, kan gjøre ting for å mestre problemene som burde vært ugjort.
Status: Det er usikkert når Bertelsens videre skjebne som dommer i Bergen tingrett blir avgjort. Det kan ta flere år. Trolig blir det tatt ut stevning i løpet av høsten. Dersom partene ikke inngår forlik, blir det rettssak. Den vil ikke gå for Bergen tingrett. Samtlige på Tor Holger Bertelsens arbeidsplass er inhabile.
