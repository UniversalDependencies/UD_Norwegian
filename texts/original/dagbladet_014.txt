Verdens beste jobb

«Football Manager 2009» gjør alt riktig




«Football Manager 2009» er tilbake med nok en fritidsknuser.
Det femte spillet i serien med navnet «Football Manager» fortsetter der 2008-utgaven slapp, og gir oss enda mer.
For bare uker siden spilte jeg «FM 2008» og fikk beskjeden «What Are Humans?» på spillets status da jeg skulle lagre. Spilltiden var nærmere 50 dager, noe som igjen innebærer 1200 timer som manager for diverse lag overalt i verden. Og dette var bare et av flere spill som ble igangsatt i løpet av året.
Dette underbygger min og andres påstand om at dette er mer enn et spill, dette er en jobb.
For de av dere som skulle være ny i «Football Manager» sin verden, kan vi fortelle at spillserien har vart i 16 år. Sports Interactive har vært ansvarlig for spillserien i alle år, men skilte i 2004 lag med spillutviklerne Eidos og skiftet da navn fra «Championship Manager» til «Football Manager».
Eidos gir fortsatt ut spill ved navn «Championship Manager», men har aldri oppnådd samme suksess som Sports Interactives spillserie.
3D-motor
Det er mange nye spennende funksjoner på årets utgave av «Football Manager» («FM»), den største nyheten er selvsagt spillets 3D-kampmotor. Du kan nå se kampene i mye større grad og detalj. 3D-kampmotor i managerspill er på ingen måte en stor nyhet, både «Championship Manager» serien til Eidos og Fifa Manager har hatt slike spillmotorer.
Men ingen har kunne skilte med en så vellykket motor som «FM 2009», «Sports Interactive» har jobbet med dette i over tre år før de valgte lansering, og det har gjorde de lurt i. Det eneste å utsette på 3D-motoren er at den har litt problemer når man velger vindu- og ikke fullskjermsmodus.
Man kan også velge kameravinkling i kampen, samt har man TV-skjerm som gir deg full oversikt over kampbildet. Det beste med å velge TV-skjerm er at man har muligheten til å velge bokser som tar grunnlag i kampbildet. Min favoritt er den som måler spillernes selvtillit i kampbildet, og forteller deg hvem som gjorde feil og spiller uten selvtillit.
Assistent gull verdt
Hvis 3D-motoren er spillets største nyhet, er din assisterende manager den beste. Hvis du er nybegynner kan din høyre hånd fort bli den nye stjernen. Før, etter og underveis i kampen har du øyeblikkelig feedback fra sidemannen din på benken, han gir det taktiske råd og forteller deg hvilke spillere du burde sette inn noen harde taklinger på. Ikke at noen behøver å fortelle deg at du må gå inn hardt på Ronaldo, men det hjelper å bli minnet på det.
Aldri før har jeg hatt en så god sesongstart på «Football Manager» før, det har alltid tatt tid å tilpasse taktikk og spillere, men med en god assistent får du verdifull hjelp. Min høyre hånd fortalte meg fort at spillerne ikke taklet det høye tempoet og feilplasserte kortpasningene, mine markeringsspillere var ikke gode nok og spissene mine var ikke raske nok. Under hele kampen kommer altså din mest verdifulle hjelper med gode tips.
En annen ting din gode venn hjelper deg med er å finne spillere tilgjengelig for lån i spesifikke posisjoner. Mener han at laget ditt ikke er sterkt nok, kanskje du mangler en venstreback, så kommer han med tips til spillere du kan anskaffe deg innenfor budsjettet.
Det jeg kanskje brukte min assisterende manager til mest var å sende han på pressekonferanser.
Kjedelige pressekonferanser
En ny og artig nyhet på FM 2009 er altså disse pressekonferansene, gøy med en gang, for så å bli kjedelig. Er du manager for en mindre klubb er det begrenset hvor spennende det er å møte den samme sportsjournalisten hele tiden. Selv om Mike Poole og meg selv ble svært så gode venner og fikk et respektfullt vennskap, så kunne jeg greid meg uten alle disse møtene. Men ingen jobb kan bare være gøy.
For å slippe unna kjedelige pressekonferanser kan man sende ut assistenten, men de kan fort si tåpelige ting som spillere reagerer på. Disse sportsjournalistene glemmer heller ikke og er raskt ute med å holde sleivkjefta kommentarer mot deg ved senere anledninger.
«Storm ut»-funksjonen på pressekonferansen er en farlig morsom metode for å avslutte en pressekonferanse, spesielt gøy er tilleggskommentaren du selv kan forfatte. Men vær advart, det kan være potensielt livsfarlig å be en Daily Mirror-journalist «dra til helvete» når han konfronterer deg med en tapt ligacupkamp.
Stor fallhøyde
Som i tidligere «FM»-spill er det stor fallhøyde i de store klubbene, kanskje enda mer denne gang. Velger du din egen alder som manager og lar være å skryte på deg en tidligere karriere som landslagspiller for Norge (69 kamper og 12 mål), stoler som regel spillere i større klubber ikke på deg. Og det tar lang tid å overbevise Premier League-spillere med primadonnanykker.
Nedover i divisjonene blir det fort lettere, og gjør du det bra allerede i første sesong blir du fort jaktet på av større klubber. Kanskje litt for ofte. Er du norsk manager i Englands nest øverste divisjon blir du også hele tiden linket til norske klubber. Nei takk til Brann og Vålerenga.
Jakten på de store stjernene er jo en av de viktigste sidene som manager, også talentspeiderne har fått en aldri så liten oppussing til det bedre. Speiderne dine forteller deg også hovedstaden i for eksempel Sverige, og hvor mange innbyggere landet har. Det beste ved speiderfunksjonen i år er helt klart at den er mye mer oversiktlig. På nyhetsskjermen får du speidernes oppsummering, hvilke spillere de anbefaler og hvor mye de koster. Fortløpende informasjon fra landene de besøker settes også pris på.
Store forbedringer
Alt i alt er årets utgave en av spillseriens sterkeste noensinne, mye av det jeg har ønsket å sette fingeren på i tidligere utgaver er rettet på og forbedret.
Et godt eksempel er karaktersystemet i kamper, der spillerne nå får desimalkarakterer og det er blitt mye vanskeligere å oppnå høye poengsummer. At innbyttere med lite spilletid får ingen karakter i stedet for en laber sekser som tidligere, er også en ønsket oppdatering.
Kampbildet til «FM 2009» er utrolig mye mer interessant denne utgaven, med mye større muligheter til å følge og endre spillet underveis. Et annet positivt innslag er harmonien i klubben, som har fått sin egen status på «Board Confidence», går det bra med klubben og du har god stemning i stallen er dette noe pressen fokuserer på.
Hardt arbeid belønnes
«Football Manager» er og blir en jobb, aldri før har det vært mer å gjøre i en klubb som nå. Desto mer tid du bruker på taktikk, treningsopplegg, speiding og forståelse av stallen du besitter, desto bedre resultater får du. I år som tidligere belønnes hardt arbeid. Southampton vant playoff-finalen mot Cardiff og er atter en gang et Premier League-lag med minst budsjett.
Nevnte vi at i år kan du også være kvinnelig manager? Media reagerer på kvinneskikkelser i en «mannsdominert» idrett.
Versjonen vi testet er den oppdaterte 9.1-utgaven. Det var veldig mange bugs på spillets første utgave og vi anbefaler alle brukere å laste ned patch 9.1 - hvis ikke dere har aktivert spillet via Steam, da skal oppdateringen skje automatisk.
Mer frukt, men mindre norsk

Forbruket økt med 20 prosent på ti år.




Forbruket av frukt og grønt har økt med over 20 prosent i løpet av de siste ti årene. Men den norske produksjonen faller.
Hele veksten og mer til av frukt og grønt kommer fra import. Den norske produksjonen har nemlig falt med 10 prosent siden 1998, skriver Nationen.
Ifølge landbruks- og matminister Lars Peder Brekk (Sp) må de norske kjedene bli flinkere til å samarbeide med norske produsenter og bøndene må bli flinkere til å produsere det kundene vil ha.
Ifølge kulturansvarlig for frukt i produsentorganisasjonen Norgrønt, Knut Byrkjenes Hauso, ligger det et potensial i Norge for å dyrke mer pærer, spesielt sorter som skiller seg ut fra importpærene.
(NTB) 
Dødssyke Hannah får oppfylt sitt siste ønske likevel

Forsikringsselskapet lar henne dra til Disneyland.

FÅR DØ HJEMME: Kreftsyke Hannah Jones (13) overbeviste britiske helsemyndigheter om å få slippe en hjertetransplantasjon. Hun vil heller tilbringe de siste månedene av sitt liv hjemme hos familien. Video: Reuters/Arna Vikanes Sørheim LIKER DISNEY: Hannah var i Euro Disney for flere år siden. Nå får hun oppfylt drømmen om å dra til Disneyland i USA. Foto: Caters News OVERBEVISTE MED SIN MODENHET: Hannah Jones fikk selv velge at hun ikke skal få et nytt hjerte. Foto: Caters News STOR OPPMERKSOMHET: Historien om Hannah har fått stor oppmerksomhet i britiske medier, blant annet Sky News. Foto: Sky News/AP/Scanpix


(Dagbladet.no): Dødssyke Hannah Jones (13) har sagt nei til et nytt hjerte.
Hun orker ikke en ny operasjon, og vil heller dø hjemme.
Hannah ønsker å få tilbringe sine siste dager hjemme sammen med foreldrene og søsknene Oliver (11), Lucy (10) og Phoebe (4). Samtidig har hun en siste drøm: Å få reise til Disneyland i Orlando i USA.
Fikk ikke reiseforsikring
13-åringenes foreldre forsøkte å få henne med på en gruppetur med 40 andre syke eller funksjonshemmede barn, arrangert av veldedige Caudwell Children.
Alle barna fikk reiseforsikring. Men ikke Hannah, selv om familien prøvde hos en rekke selskaper.
Det så ut til at det aldri skulle bli noe av turen. Men nå har et selskap meldt seg og sagt seg villig til å forsikre 13-åringen, melder Sky News.
- Jeg er henrykt og overveldet, sier hun til TV-kanalen.
- En uke vekk fra rutinene på sykehuset vil være en fin avkobling for meg og familien min, vi vil være som en vanlig familie en liten stund, sier hun.
- Gleder oss
Navnet på selskapet som oppfyller Hannahs drøm er ikke kjent.
Hannahs far, Andrew Jones, taker nå alle som har hjulpet familien.
- Vi er veldig glade for at vi får til dette, og gleder oss til å se smilet hennes når vi kommer dit, sier han.
Hannah Jones fikk konstatert leukemi da hun var fem år, og har gått på tunge medisiner i flere år. Til slutt førte medisinene til en alvorlig hjertefeil, og Hannah har i dag et hull i hjertet.
Da legene foreslo en hjertetransplantasjon svarte jenta nei.
Hun ville heller få lov å avslutte livet sammen med sine aller nærmeste, noe som kan bety at hun bare har seks måneder igjen å leve.
13-åringen fikk lov til å ta avgjørelsen selv blant annet fordi hun overbeviste barnevernet med sin modenhet.
Frp-ordfører fikk nytt hjerte

Tønsberg-ordfører Per Arne Olsen (Frp) har gjennomgått en vellykket hjertetransplantasjon ved Rikshospitalet.




- Selve operasjonen har vært vellykket, sier ordførerens bror Pål W. Olsen til Tønsbergs Blads nettutgave. Han lever også med et transplantert hjerte.
Per Arne Olsen er tidligere hjerteoperert. Under en utredning ved Rikshospitalet tidligere i høst fikk 47-åringen beskjed om at en transplantasjon var eneste utvei, ifølge lokalavisen.
Olsen er sykmeldt fra jobben som ordfører i Tønsberg inntil videre, og det er ikke ventet at han vil kunne vende tilbake til arbeidet før neste år.
(©NTB)
- Bedre å kjøpe veske til 33 000 enn aksjer

Signy Fardal håper ranere stjeler innholdet og ikke selve veska. Møt motedronninga i Portrettet.

Fardal fire år: - Det er jo en klisjé, men jeg hadde en veldig lykkelig oppvekst. Røde Signy: - Fra min radikale ungdom, en gang på 80-tallet. Palestinaskjerf, lilla anorakk og fotformsko. Vinterlykke: Fardal og sønnen Frede aker i snøen på St. Hanshaugen. Danseløve: Fardal røyk tidlig ut av «Skal vi danse» i 2006. - Jeg trodde jo aldri at jeg skulle bli noen grasiøs gasselle på dansegulvet.


VOILÀ! Med en liflig eim av parfyme og et steinras av et smykke på brystet åpner Signy Fardal døra til leiligheten på Frogner. Sjefredaktøren i Elle går inn i spisestua. Høye hæler dunker taktfast mot tregulvet.
- Når går du ikke på stiletthæler? 
- På gymmen. Alle kvinner får en helt annen attitude og en helt annen stolthet med høye hæler.
- Gikk ikke du i joggesko på Manhattan i fjor? 
- Jeg prøvde. Men jeg byttet tilbake til høye hæler. Jeg så visstnok latterlig ut.
DEN ER STOR OG SVART. Rein i snittet og blank. Og den heter «Fashion Bible», den nye boka Signy Fardal har skrevet, og som er et samarbeid med tidligere supermodell Vendela Kirsebom og stylist Petra Middelthon. Boka ligger på langbordet som er pyntet med hvite og røde roser og flakkende stearinlys i et stort kandelaber. Stukkatur og lysekrone i taket. Fardal ville sitte her, ikke i sofaen, for her er hun mer på alerten. Veggene er grønne og maskaraen mørk og svarene som kommer, akkompagneres av den rislende lyden av polerte steiner som klinker mot hverandre rundt Signy Fardals hals.
- Min første tanke var: «Mote er jo så forgjengelig. Mote dør omtrent i øyeblikket den blir født. Hva i all verden skal jeg skrive om i ei slik bok?». Du må ta den for det den er, ei bok som skal inspirere. «Fashion Bible» tar for seg hvordan moten har utviklet seg de siste hundre åra, de viktigste motehusene og designerne, og den gir praktiske tips. Lang kjole i et cocktailparty er no-no. Når du er under 30 år, er alt lov. Få antrekk egner seg bedre til å forføre enn en trenchcoat. Uten noe under.
 - Var det da du så hva vi andre hadde på oss at du tenkte Norge trenger en motebibel? 
- Nei. Forlaget ringte meg. Men jeg mener faktisk at nordmenn har et ekstremt praktisk forhold til hva vi har på oss. I Norge sier man, er mote så viktig da? Er det ikke bedre å gå med flate sko så du kan løpe hvis du blir truet, eller hvis du skal rekke trikken? Jo selvfølgelig, men jeg tror ingen av oss har vondt av å gjøre det beste ut av fasaden vår. Det er den du viser fram. Det er den folk ser. Du ser jo ikke inni mæ.
HER ER DET PÅ SIN PLASS å skyte inn at et eller annet sted mellom barndommens Sogndal og Elle mistet Fardal dialekten. Gradvis byttet hun ut ord folk ikke forsto, og nå snakker hun en blanding av vestlandsk, bokmål og nordnorsk. Det siste har hun snappet opp fra samboeren som er fra Mo i Rana.
- Mote er viktig. Mote er makt. Det er store ord du åpner boka med? 
- Gjennom hvordan vi framstår kan vi åpne dører og slippe inn i rom som kan være vanskelige å komme inn i. Da tenker jeg ikke bare på de beste restaurantene, men å komme inn i de viktigste styrene eller få de beste jobbene. De som behersker kodene, ligger et hestehode foran de som er like dyktige, men som ikke behersker hvordan de framstår. Men mote er ikke bare makt, selvsagt ikke.
- Jeg kan bli lykkelig av å kjøpe meg ei veske. Jeg elsker min Chanelveske.
Fardal drar seg i det rødbrune håret.
- Det er mulig at man etter mange år i denne bransjen blir litt småskadet. Og opptatt av ting som selvfølgelig ikke er viktig. Men la oss nå snakke litt feministisk.
Fardal mener at alt som kan gjøre at jenter føler seg litt suverene, er veldig bra. Hvis hun kan heve stemmen litt høyere på et møte og få gjennomslag for sine synspunkter fordi hun føler seg vel, er også det bra.
- Alle skjønner at du bør vaske huset før du får besøk, men det er ikke helt akseptert at du bruker noen tusenlapper på en kjole når du skal presentere deg selv. Og det synes jeg er litt rart.
DET VAR LANGT TIL NÆRMESTE CATWALK. Det var langt fra New York, Paris og Milano. Det var til og med langt fra Oslo. Det var Sogndal, og det var det tiåret modellen het Twiggy og miniskjørtet ble oppfunnet.
- Jeg har et klassebilde fra sjette klasse. Når jeg ser på det bildet i dag, skjønner jeg at jeg måtte bli som jeg ble. Alle jentene sto foran i terylenebukser med oppbrett og høyhalset genser. Jeg hadde knallgule tresko, gule knestrømper, oppbrettet hjemmesydd dongeribukse og hippieskjorte. Jentene sto rett opp og ned med hendene langs siden. Signy sto sidelengs med hendene i hoftene.
- Jeg vokste opp med tre brødre, så jeg tok nok ut jenta i meg.
- Far var baker. Mor jobbet på lokalkontoret til Bergens Tidende. Og Signy, hun ble rød.
- Jeg hadde en radikal ungdom. Jeg var med i SU. Sto på kommunestyrelista til SV til valget. Gikk i studiesirkler. Leste Karl Marx. Strikket et skjørt med hønsestrikk - det var in blant de radikale på 70-tallet - med border med kvinnesaksmerket, hjerter og menn og kvinner som danset.
 - Når tok du av deg palestinaskjerfet og de flate kinaskoene og flyttet opp i de høyhælte skoene? 
- Jeg flyttet til Oslo og begynte i Dagbladet. Jeg husker jeg skulle inn på pressekonferanse i Norges Bank da de introduserte tikroningen. Jeg slapp nesten ikke inn. Jeg så jo ut som en hippie.
FARDAL HAR ALTSÅ JOBBET I DAGBLADET. Klassekampen, radiOrakel og Arbeiderbladet også. Da hun begynte i Dagens Næringsliv, der hun skulle bli i tolv år, fikk hun beskjed om å skrive for forretningsmennenes koner. Hun skrev om IT-bransjen og miljø og hun portrettintervjuet Kjell Inge Røkke i privatflyet hans på vei mot Seattle. Så ble hun redaksjonssjef.
Nå har Fardal vært redaktør for Elle i ti år, og vel, hvordan er så dagene til en motemagasinredaktør? Etter å ha lest Aftenposten og Dagens Næringsliv, sett nyhetene på tv på kjøkkenet, går hun de 700 meterne til Elles kontorer i høye hæler. Der ankommer hun sist, sånn klokka nineish, tenish.
- Og så sitter jeg på jobben til folk har gått, mellom seks og åtte, kjører på trening der jeg bokser, drar hjem og ser på tv. Er ikke det spennende? Men to ganger i året reiser jeg på motevisning i Paris. Innimellom til New York. Ingen vil jo tro det, men det er beinhard jobbing. Fra tidlig om morgenen til seint om kvelden. Møter med fotografer og kolleger og mange moteshow hver dag.
En motevisning kan ifølge Fardal være en sterk kulturopplevelse.
- Du sitter der og ser rundt deg, og der sitter kanskje tre hundre mennesker. Det er tre hundre mennesker, og det er hele verden. Jeg kan bli helt sånn ... gurimalla ... jeg er så privilegert som sitter her, fra lille Norge, og får se dette. Så utrolig vakre klær. Jeg kan få gåsehud. Og en gang de spilte 10cc, da spratt tårene. Sånn kan det være. Mens andre ganger kan jeg tenke: «Dette her er jo helt sykt. Hva er det vi holder på med? Jentene på catwalken er altfor unge og har ikke fått mat på fjorten dager. For en syk bransje». Man må kunne distansere seg litt for å ha det gøy med dette.
Det skjer ting mellom motevisningene også. Fardal forteller om middagen da Yves Saint-Laurent smilte til henne, da hun satt ved siden av Sarah Jessica Parker i en frisørsalong i New York, og om besøket hjemme hos Karl Lagerfeld.
- Jeg var invitert på middag, trodde jeg. Det var fire hundre andre også.
Fra fin hagefest til finanser. Selv glansede motemagasiner må vel bli matte av finanskrise? Eller?
- I tider hvor vi må knipe igjen lommeboka, kjøper vi det vi må ha, og vi må fortsatt ha på oss klær. Å drømme seg bort, har man behov for også i nedgangstider. Vi vet for eksempel at i perioder hvor folk bruker mindre penger på å pusse opp badet, så kjøper de flere magasiner som forteller om hvordan de kan pusse opp badet.
- Et av julegavetipsene i nyeste Elle er en Birkin-bag til 33 200 kroner. Det er vel ikke akkurat slikt vi bør prioritere nå? 
- Hvis du har 33 000 kroner, så er en Birkin-bag en av de sikreste investeringene du kan gjøre. Den kommer til å være minst like mye verdt om fem eller ti år. Heller det enn aksjer.
DET VAR IKKE BARE VALLA som ble kritisert for lederstilen i 2007. Signy Fardal hadde lagt ned magasinet Red, arbeidstilsynet hadde vært på besøk, det hadde vært konflikter og sykefravær.
 - Du ble beskrevet som autoritær og dominerende. Hvordan opplevde du det? 
- Akkurat de beskrivelsene er nok riktige. Som sjef må man til en viss grad være dominerende og autoritær, men jeg tror jeg er det mer i form enn i innhold. Det verste var at det ble sagt at jeg mobbet ansatte og baksnakket dem. Det kjente jeg meg ikke igjen i. Nå viser en ny medarbeiderundersøkelse at de ansatte trives og er fornøyde med sjefen. Men jeg kan nok fortsatt oppfattes som mer skummel enn jeg opplever meg selv som. Jeg er jo ikke noen liten... og nå skal jeg ikke si som Valla ...
- Pusekatt? 
- Nei. For jeg kan faktisk være en pusekatt også.
Dette var noe av det tøffeste Fardal har vært gjennom. Hun husker Adresseavisen intervjuet fire unge jenter om hva det verste de visste var.
- Og en av dem svarte: «Det verste jeg vet er Signy Fardal og det sier seg sjøl». Det var vondt å oppleve. Rett nok lever jeg av å ha en viss profil, men selvfølgelig skulle man helst bli elsket og beundret av hele verden.
 - Du har tidligere uttalt at det har vært en utfordring å være sjef på en arbeidsplass med bare kvinner... 
- ... for meg har det vært en utfordring å skille mellom det å være sjef og være venninne. For jeg er veldig sosial, og liker å føle at jeg er med. Vi jenter har en tendens til å være åpne om våre liv. Mye kjappere enn gutter vet vi om hverandres drømmer og kjærlighetsliv. Og det er da det kan oppstå utfordringer. Du skal ikke betro deg så mye om problemene du har i samlivet eller whatever, og så være sjef neste dag. Men jentene mine er ærgjerrige og flinke, og det er godt å vite at hvis jeg blir truffet av lynet i morgen, så kommer det til å gå bra med Elle.
DET ER INGEN HEMMELIGHET at Signy Fardal er glad i å shoppe. Faktisk har hun i lunsjen tatt taxi til en butikk på Stabekk, kjøpt seg en kjole mens taksameteret gikk, før hun tok taxi tilbake.
 - Hender det at du står inne i klesskapet og skriker: «Jeg har ingenting å ha på meg»? 
- Absolutt. Og det er helt latterlig. Jeg har jo et helt walk-in-closet.
 - Er mannen din fortsatt like entusiastisk når du kommer hjem med noe nytt? 
- Nei. Er det nødvendig? Trenger du den?
 - Forteller du hva det koster?
- Jeg prøver å unngå det. Men jeg har jo min egen økonomi, så han kan mene akkurat hva han vil.
 - Hva er det dyreste du har kjøpt? 
- Jeg har en kjole fra Lanvin til 11 000. Det er dyrt for en kjole som jeg har brukt tre ganger. Men jeg kan fortsatt bruke den om ti år.
 - Men koster ikke den Chanelveska 15 000? 
- Jo ... den brukte jeg hver dag, så pris per gang blir en helt annen. Nå har jeg kjøpt en ny. Jeg går ikke bananas, men jeg unner meg noe hver sesong, som jeg har stor glede av.
 - Hvis du mot formodning skulle bli ranet, hadde du håpet at de stjal innholdet i veska og ikke veska? 
- Ja.
 - Hva gir det deg å gå med ei slik veske? 
- Den er med på å løfte antrekket. Den gir en touch til mæ.
 - Man kjøper en følelse? 
- Ja. Men dette er veldig lett å angripe. Herregud, hun må kjøpe seg selvfølelse. Det er jo ikke slik. Funksjon er en ting, verdi en annen. Jeg kjenner folk som kjøper sykler, jakker som puster og pulsklokker for mye mer penger enn jeg bruker. Eller soveposer og liggeunderlag. Men nå er ikke jeg så god på sånne fjellting, sier Fardal og trekker håret bakover.
Noe skimrer blankt under ørene. Noe stort. Fardals hang til ørepynt av en viss størrelse ble nøkternt bemerket i hennes eget 40-årslag. Journalistene i Elle sang til henne med kleshengere i ørene.
 - Hva tar du med deg på fjellet? 
- Det er ikke slik at jeg pakker i trillekoffert på hyttetur. Vel, jeg har nok gjort det også. I helga skal jeg på hytta til ei venninne ved Damtjern, og i dag fikk jeg beskjed om at det kommer til å være kaldt og mørkt og vi må gå to kilometer, vi må ha hodelykter og ta med to liter vann hver til oppvasken. Da sendte jeg en mail og spurte om det ikke er mye hyggeligere å være på Frogner?
LET'S FACE IT. Glansede magasinsider kjenner ingen alder. De er nådeløse sånn.
 - Hvordan er det å bli eldre mens jentene på coveret av Elle holder seg like unge? 
- Jeg blir ikke eldre. Jeg er jo 29 æ. Jeg har ei venninne som har et forhold til alder som jeg skulle ønske jeg også hadde. Hvis hun blir spurt om hvor gammel hun er, hender det at hun legger på et år, og så sier hun: «I'm pushing fifty, honey».
 - Hvor mye ville du gitt for å se ut som jentene på coveret? 
- Det hadde jeg ikke gitt mye for. Hvorfor skal jeg se ut som dem? Hvis det hadde vært en suksessfaktor, ville jeg jo bare kommet lenger og lengre unna suksessen.
Så tenner hun en rød Prince. Hun pleide å røyke 25. Nå bevilger hun seg fem om dagen, og hun ligger etter skjema. Hun har i hvert fall én igjen.
- Jeg har alltid trodd at ingen vonde ting i verden vil ramme meg, som sykdom eller bilulykker. Da har jeg heller tenkt på oldefaren min som røyket til han var 96. Men i høst har jeg fått signaler både fra kroppen og fra legen. Det er tvingende nødvendig å slutte.
Likevel kan det være lett å glemme de to tallene. 4 og 7.
- Gjennomsnittsalderen i redaksjonen, hvis du tar bort meg, er jo helt på nivå med leseren. Men jeg har lett for å glemme at jeg er eldre enn jentene jeg jobber sammen med. Jeg går jo på fester der alle er femten år yngre enn meg, og jeg tenker ikke over det en gang.
OG NÅ, EN GAMMEL HISTORIE. En historie fortalt mange ganger. Men den tåler en gang til, for sjelden har vel en tegning av Finn Graff fått så voldelige konsekvenser. Det var tidlig på totusentallet og Signy Fardal hadde blitt portrettert her i Magasinet.
- Jeg skulle ønske den historien var død og begravet. Hovedpersonen, foruten Fardal, var nåværende politisk redaktør i Dagbladet, Marie Simonsen. De hadde tidligere jobbet sammen i Dagens Næringsliv i mange år. Nå var de på Aschehougs hagefest.
- Det var en kveld jeg var veldig høyt oppe. Fotograf Morten Krogvold hadde sett tegningen Finn Graff hadde gjort av meg og ga meg en masse komplimenter.
- Kalte han deg ikke Norges eneste sexsymbol? 
- Ja ... ha-ha ... noe sånt. Men du vet, litt vin og hagefest. Jeg gjentok nok disse komplimentene en del ganger utover kvelden. Og Marie syntes nok jeg gjentok dem for mange ganger. Etter hagefesten satt de på Kunstnernes Hus. Signy. Marie. Og jentene fra Elle.
- Så satt hun og gjentok alt jeg hadde sagt. Og jeg ba henne slutte. Marie fortsatte. Og så klapset jeg til henne. Hun fikk heldigvis ikke blått øye, det var mer sånn klask. Fardal holder fram den åpne håndflata.
- Det er faktisk den eneste gangen jeg har slått. Og det var veldig dumt.
Men, som hun sier, det er jo ikke slik at hun aldri sier noe dumt, aldri har temperament.
- Det finnes nok mennesker som er mer behersket enn meg, som har bedre kontroll over hvem de framstår som. Sånn er ikke jeg. Jeg er rett og slett for lite polert. Jeg danser på tv. Snart kjører jeg rally på tv også. Jeg gjør jo ting jeg ikke kontrollerer.
VI ER PÅ VEI INN I KLESSKAPET til Fardal. Samboeren og møbeldesigneren Tor Gunnar har snekret det. Hun åpner den store døra inn til soverommet.
- Nå tror du sikkert at det er mil på mil. Det er jo ikke det.
Nei. Men det er da ti hyller med høye hæler, noen meter med kjoler, klær opp til taket. Hun peker på bunaden, holder fram en rosa kjole. Går litt fram og tilbake.
- Nei. Nå ble det litt for meget. Så lukker hun døra.
- Du skal liksom ikke bare drive med mote i Norge, bare være opptatt av hva som skjer på catwalken. Det eksisterer en følelse av at man også skal drive med noe som er allment akseptert som viktig. Fardal tapper de mørkelilla neglene på bordet.
- At jeg driver med mote, betyr jo ikke at jeg er endimensjonal. Jeg har gjort mye annet. Jeg kan mye annet. Jeg har andre interesser. Men jeg elsker mote, jeg shopper mye, jeg går alltid i høye hæler, jeg sminker meg mye, går med masse smykker. Alt dette. Jeg kan ikke sitte som sjefredaktør for et ledende motemagasin og si at nå synes jeg alle skal ta på seg Goretexjakke og Ulvangtrøye. Det ville ikke ha vært meg heller. Skjønner du?
*
- Brød med Omega-3? Aldri i verden!

Øyvind Lofthus er en av Norges beste bakere.

Ekte vare: Hos bakeren kommer bare ekte egg og smør inn av døra. Lys inn: Elsa og Øyvind bor alle øverst. Ved å sette inn glassbyggerstein slipper overlyset inn i leiligheten. Skreddersydd: Stua er akkurat passe stor for pappa og Elsa. Bokhylla er laget på mål, på TV-en er Disneys «Tingeling» hyppig gjest. Britisk: Kjøkkenstolene kommer fra et engelsk bedehus. Spisepause: Når man har spist nok deig, må man spise andre ting. Veggen i glassbyggerstein slipper lys inn fra oppgangen. Mat for øyet: Øyvind elsker kunst og gjærbakst. Bildet er av Pushwagner. Dansk: Øyvind inviterer ofte på middag. En svær komfyr sto øverst på ønskelista. Kjøkkeninnredningen er laget av en dansk snekker, som også har bygd klesskap og hyller. SAMLEMANI: Kjøkkenstolene med kors i ryggen er fra et engelsk bedehus. 20-talls lampene i taket er originale fra Dunlop-fabrikken. Bildet på veggen er av Heli Rekula. Krydret: God alene, bedre med konjakk eller foie gras, mener Øyvind. Historieforteller: Taklampa har hengt i hovedkvarteret til Marks & Spencer.


ALLEREDE I DØRA hører man knitringen. En god varme tar imot gjester hjemme hos Øyvind Lofthus (42).
- Jeg elsker å fyre. Peisvarme er noe annet, sier han.
Fra kjøkkenet dufter nybakt. Et brett pepperkaker er i ovnen, og på benken står en ferdig krydderkake. Ved bordet sitter datteren Elsa Aarokol Lofthus (5) og venninnen Elisabeth Logan (5) med munnen full av pepperkakedeig.
- Julepepperkaker er best når de ikke er stekt, sier Elsa.
I snart tre år har de bodd her i toppetasjen. Fra kjøkkenet har de utsikt mot St. Hanshaugen og Holmenkollen, fra Øyvinds soverom mot Ekebergåsen og byen. Kjøkken og bad er nye og noen rom har byttet plass. Er man baker og matglad, trenger man for eksempel en stor spisestue og bare en liten stue. Langbordet er ofte fylt av venner. Stålrørsstolene fra 50-tallet står stablet i et hjørne mellom hver runde med gjester. Skulle det være behov for mer å sitte på, har han 82 stoler til.
- Jeg likte dem så godt at jeg kjøpte 90 stykker. Jeg går ikke på loppemarkeder, men er nok en skrotnisse. Jeg kjøpte en stall i Maridalsveien også. Ikke bra, men noen må kjøpe på topp, sier han og flirer.
De siste åra er han blitt god kunde hos en engelskmann som kjøper opp gammelt interiør. I begge stuene henger glasslamper som engang prydet hovedkontoret til Marks and Spencer. Metall-lampene på kjøkkenet kommer fra Dunlop-fabrikken, stolene fra et engelsk bedehus.
- Jeg liker industristilen og klassisk design, for eksempel Eames. Så det er ikke bare skrot jeg kjøper. På flere av bakeriutsalgene har vi investert mye i interiøret. Jeg samarbeider med en designer og vil at detaljene skal være tidsriktige, sier han.
VESTLENDINGEN fra Lofthus var sikker på to ting: Han skulle bli enten fisker eller baker. Han fisket litt og tilbrakte deretter tre år på sjøen, ikke som fisker, men med ungdommer i et museumsprosjekt. Så la han vekk sjømannsplanene, pakket ryggsekken, kjøpte et bra kamera og dro. I årevis reiste han rundt, som turist, nysgjerrigper - og bakertrainee. Jobbet ofte gratis for å lære håndverket av de nye «Artisan Bakeries» i California og hos konditormesteren Jørgen Sørgaard i København. En høst dro han til Oslo og tok seg jobb som kelner på Engebret. Der serverte han lutefisk mens han drømte om surdeig, minimalt med gjær, lang hevetid og steking i steinovn.
Tilfeldig kom han over et lokale, like tilfeldig traff han den franske bakeren Emmanuel Rang. «Norges beste baker,» sier kompanjongen om «Manu» fra Lyon. Manu hadde jobbet hos byens beste baker og levert bakervarer til blant andre Paul Bocuses restaurant i Lyon. Før han valgte Norge, avslo han flere smigrende tilbud fra utlandet.
- En morgen viste jeg Manu et bilde av en stor gammel ovn. Den kvelden gikk vi og tok en øl. Vi bestemte oss samme kveld, forteller Øyvind.
VENNENE TRODDE på dem. Det gjorde ikke banken. Da bladde familie og venner opp penger mens gutta delte ut løpesedler i området. Siden ble de kjent for å lage Norges beste bagett og for de lange køene på gata - de minnet om bilder fra Sovjet-tida.
- Det går faktisk an å tjene penger på å bake langsomt, med hendene. Det handler om å sette ting i system, starte tidlig nok. Mens en deig hever, gjør man noe annet, sier Øyvind mens han forsiktig rettleder de to jentene:
- Legg formene litt tettere. Da får dere plass til flere kaker og slipper å kjevle så ofte.
Elsa er vokst opp med søndagsmorgener i bakeri og skal ikke bli baker. Å ta ut melk og passe surdeig er ikke like koselig som å bake hjemme. Venninnen Elisabeth, derimot, vurderer bakeryrket. Deig smaker jo så godt!
AKKURAT nå er de litt lei. De vil inn i stua og se «Tingeling». Elsa bytter ut «I love N.Y.»-T-skjorta med prinsessekjole. På hodet har hun «pappahår».
- Hos mamma er hun alltid nygredd og fin. Jeg skjønner ikke hvordan mammaen får det til, sukker Øyvind. Han bestikker jentene med is så han får snakke om sine favorittemaer, baking og kunst. Han tar bakingen først. Han snakker på inn- og utpust om «reine, naturlege smaker», om meierismør, melk, egg og sjokolade. Han skyr eggepulver, melkepulver og margarin og liker ikke tilsetninger.
- Brød med Omega-3? Aldri i verden! Om ikke Elsa får i seg nok Omega-3 i et naturlig kosthold, har jeg et problem. Omega-3 og fisk hører sammen. Hold brød utenfor!
Han kan også dy seg for «grovebølgen», speltmoten og kjedenes såkalte konseptbrød.
- Kjedene slenger på mel på toppen, så det skal se rustikt ut. Hva som er inni, tror jeg de gir blaffen i. Mange av «grovbrødene» er tilsatt ekstra gluten og har hevet minimalt. Slikt kaller jeg juks!
Han er heller ikke «speltfrelst», selv om han selger noen brød med spelt.
- Spelt er ikke så sunt. Vi trenger litt av alt, spesielt havre, bygg og rug. Det er mye helse i god smak også.
Så var det kunsten. For eksempel Heli Rekula-bildet av jenta med skudd i panna og blodet rennende, med en kanin foran i et kaldt, grått kystlandskap. Bildet dekker den ene kjøkkenveggen.
- Mange reagerer, sier Øyvind.
- Jeg synes det forteller om ungdommelig sårbarhet, om overgangen til voksenlivet, om forventninger om fertilitet i en kald verden.
De første åra jobbet han opptil 18 timer i døgnet. Sto opp før «fuglane fiser», levde i utakt med venner og kjærester. Det har hatt sin pris.
- Hvorfor jeg elsker brød? Fordi brød er et levende produkt. Gjær er levende. Blir det væromslag, vet jeg at det blir vanskelig å bake brød.
Derfor er brød mer interessant. Bakepulver og natron er kjemiske produkter. Pepperkaker er godt, men det er et dødt produkt, sier Øyvind Lofthus.
Han har nesten ikke bakt på tre år. Så mye har Åpent Bakeri vokst. Bedriften kunne vært enda større, men vil ikke inn på noe kjøpesenter med felles åpningstider og provisjon av salget.
- Kanskje er vi blitt for store allerede, sier han.
- Det viktigste framover blir å lage bedre produkter. Tenke brød opp mot mat, kanskje einebærbrød eller brød med krekling til julas sild- og fiskeretter. Jeg tror vi går mot flere sesongvarer i bransjen.
Jentene er tilbake på kjøkkenet. Klare for en siste runde med kjevlene.
- Hva er best, Baker Hansen eller Åpent Bakeri, Elsa? Pappa ser spent på Elsa.
- Åpent Bakeri, sier Elsa.
- Nå var jeg heldig, sier Øyvind.
- Hun pleier å erte meg og svare Baker Hansen.
- Andreplassen føles som en seier

Bjørndalen på vei tilbake. Hegle Svendsen på tredje.

VANT: Thomasz Sikora kom inn 2,5 sekunder før Ole Einar Bjørndalen. Foto: OLIVIER MORIN, AP TREDJEPLASS: Emil Hegle Svendsen. Foto: Olivier Morin, AP


(Dagbladet.no): Ole Einar Bjørndalen og Emil Hegle Svensen sørget for to norske på pallen under 15 kilometer skiskyting jaktstart i Østersund i dag.
Polske Thomasz Sikora gikk i mål på tiden 34.55,2.
Bjørndalen kom inn 2,5 sekunder bak polakken. Emil Hegle Svendsen krysset målstreken 4,9 bak Sikora.
Både Bjørndalen og Hegle Svendsen hadde tre bom hver.
Med gårsdagens sprintseier startet Emil Hegle Svendsen først. Han fikk ganske raskt følge av polske Sikora, samt franske Simon Fourcade, som tok fjerdeplassen.
Ole Einar Bjørndalens andreplass kan tyde på at 34-åringens form er på vei.
- Annenplassen er som en seier for meg. Jeg er ikke langt unna der jeg skal være nå, sier Bjørndalen til NTB.
Skiskytteren har slitt med sykdom i sesongoppkjøringen.
- For en toppidrettsutøver er det alt annet enn bra å miste nesten to og en halv uke med trening rett før sesongstart. Det var ikke verre enn at jeg gikk oppreist, men jeg kunne ikke trene, sier Bjørndalen, som aldri har opplevd verre.
- Jeg har aldri opplevd lengre sykdomsfravær. De siste 14 årene har jeg som mest vært borte fra trening i fire dager om gangen.
Etter gårsdagens fjerdeplass forklarte Bjørndalen at han manglet det ekstra giret for å utfordre teten.
I dag så det ikke slik ut.
På de siste kilometerne til mål tok han stadig innpå Sikora, men det holdt altså ikke til seier.
- De siste to stående seriene var bra, og sisterunden var sterk. Ut fra siste skyting så jeg en mulighet til å hente inn Sikora, og jeg prøvde alt jeg kunne, men han ble for sterk, sier skiskytteren til NTB.
Halvard Hanevold var den eneste som skjøt helt feilfritt, men krysset målstreken som nummer seks.
Alexander Os ble nummer 14, Ronny Hafsås 19, mens Frode Andresen Lars Berger kom inn på henholdsvis 36. og 39.plass.
Moan gikk opp 22 plasser

Endte på sjetteplass.




Finske Anssi Koivuranta tok en suveren seier i verdenscuprennet i kombinert i Granåsen søndag. Magnus Moan gikk seg opp fra 28.- til sjetteplass.
Verdenscupleder Koivuranta var best også i hoppbakken og hadde 25 sekunders ledelse til David Zauner før langrennet.
Moan mislyktes i bakken og var bare nummer 28 etter hoppingen. Han var to minutter bak Koivuranta, men gikk et sterkt langrenn og endte til slutt som nummer seks. I mål var han 44,3 sekunder bak den finske seierherren.
Björn Kircheisen fra Tyskland ble nummer to. Han var 25,9 sekunder bak Koivuranta. Franske Jason Lamy Chappuis fulgte på tredjeplass.
Jan Schmid ble nest beste norske på åttendeplass, mens Mikko Kokslien fulgte på 17.-plass. Iver Markengbakken ble nummer 24, Thomas Kjelbotn nummer 26, Håvard Klemetsen nummer 34, Jan Christian Bjørn nummer 37, Magnus Krog nummer 47 og Gudmund Storlien nummer 52.
(NTB)
Tora Berger skjøt seg bort

Endte på sjetteplass.

ÈN BOM: Solveig Rogstad ble nest beste norske, på ellevteplass. Foto: Cornelius Poppe / SCANPIX


(Dagbladet.no) I går skjøt hun feilfritt, men i dag var ikke Tora Berger like treffsikker.
Skiskytteren hadde fire bomskudd, og var dermed sjanseløs mot tyske Martina Beck, som skjøt feilfritt.
Berger endte 53,6 sekunder bak tyskeren.
Etter sprinten i går gikk hun ut som nummer to. Etter å ha dratt på seg tre strafferunder på de to første liggende, samt én bom på siste stående, ble pallplassering en umulighet.
På pallen sørget Jekaterina Jourijeva og Svetlana Sleptsova for dobbelt russisk, med henholdsvis andre og tredjeplass.
Bortsett fra Berger ble Solveig Rogstad eneste norske jente blant de 30 beste.
Rogstad fikk kun én strafferunde, men farta i sporet holdt kun til ellevteplass.
Jacobsen på åttende i Granåsen

- Mangler trygghet.




Simon Ammann vant verdenscuprennet i hopp i Granåsen søndag. Anders Jacobsen ble beste nordmann på åttendeplass.
- Det var ikke 100 prosent hopping og litt under pari på begge hoppene. Det mangler litt trygghet, og hoppene blir litt for kontrollert, sa 23-åringen.
Johan Remen Evensen ble igjen den store norske overraskelsen. Molde-hopperen har kommet fra det store intet, og sikret seg tolvteplass søndag. Lørdag ble han nummer ti.
- Jeg er kjempefornøyd. Dette var over all forventning, sa Evensen til NTB etter søndagens renn.
Ammann ledet før finaleomgangen etter et hopp på 140 meter, som var tangering av Gregor Schlierenzauers bakkerekord fra lørdagens renn.
I finalen landet sveitseren på 135 meter og endte 1,9 poeng foran Matti Hautamäki fra Finland.
Jacobsen var nummer sju etter første omgang, men falt en plass etter et sistehopp på 131,5 meter. Han var 17,4 poeng bak vinneren.
Johan Remen Evensen ble nest beste norske på tolvteplass, mens Anders Bardal var nummer 14. Bjørn Einar Romøren fulgte på 16.-plass og Roar Ljøkelsøy ble nummer 24.
Kim René Elverum ble nummer 32 og kvalifiserte seg ikke til finalen.
(NTB)
- Evensen kan bli best

Bråthen roser hoppkometen.

SKRYTER: Sportssjef Clas Brede Bråthen mener Johan Remen Evensen kan bli best. Foto: Lise Åserud / SCANPIX


Sportssjef Clas Brede Bråthen er full av ros overfor Johan Remen Evensen etter helgens to verdenscuprenn i Granåsen.
23-åringen fra Molde har kommet fra det ukjente og hoppet seg rett inn i verdenseliten i helgen.
Få utenfor hoppmiljøet hadde hørt om Evensen foran helgens verdenscuprenn i Trondheim.
Lørdag ble Evensen nummer ti, og søndag sikret han en tolvteplass.
Nå åpner landslagsledelsen også for at hoppkometen kan være aktuell for den tysk-østerrikske hoppuka.
- Hvis han fortsetter slik, stiller vi med tidenes hoppukelag om han ikke blir med, sa Clas Brede Bråthen etter søndagens renn.
På spørsmål fra pressen om hvor god Evensen kan bli, svarte Bråthen slik:
- Han kan bli best.
Selv virket romsdalingen overveldet og nærmest brydd av helgens suksess i bakken.
- Hva skal man si? Jeg er kjempefornøyd. Det har gått over all forventning, sa Evensen til NTB.
Justerer målsettingen
Nå åpner Evensen for å justere målsettingen for sesongen.
- Målet for sesongen var å hoppe verdenscup, og målet før helgen var å kvalifisere seg for rennene. Nå må jeg nok sette lista litt høyere, innrømmet han.
Lagkamerat Anders Bardal, som ble nummer 14 søndag, skrøt også av Evensen.
- Jeg er ikke overrasket, men imponert. Jeg har sett ham i hele sommer og høst, og det var bare et tidsspørsmål før han skulle prestere, sa Bardal til NTB.
- Kjempemessig av Evensen, sa Roar Ljøkelsøy, som ble nummer 24 søndag.
Selv er Evensen veldig fornøyd med å få være med på et lag som presterer godt.
- Lag har alt å si i hopping, og det betyr masse for meg å få være med de beste, sa han.
(NTB)
Tommy Sharif kjøpte Kollentårnet for 270.000 kroner

Og går til angrep på Trond Giske.




Tommy Sharif sikret seg vinnerbudet på «Diamanten» på Holmenkollen-tårnet da nettauksjonen ble avsluttet søndag. Sharif håper nå at regjeringen vil kjøpe paviljongen tilbake.
Prisen bildekkremmeren måtte ut med for toppen av det historiske Holmenkollen-tårnet var 37.300 dollar, eller om lag 270.000 kroner.
- Holmenkollen er et unikt kulturminne, og det ville vært en skandale om den hadde blitt solgt ut av landet. Derfor fant jeg ut at jeg måtte ta ansvar, sier Sharif til VG Nett.
Toppen av det historiske Holmenkollen-tårnet, den såkalte diamanten, ble søndag solgt på nettauksjon for 270.000 kroner.
Auksjonen på det internasjonale auksjonsnettstedet eBay ble avsluttet klokken 16.30 søndag ettermiddag.
Det ble lagt inn 53 bud, og to budgivere kjempet om å stikke av med paviljongen på toppen av tårnet av den historiske hoppbakken.
«Diamanten» ble skilt fra resten av ovarennet i forbindelse med at den gamle hoppbakken ble revet. En ny og mer moderne bakke skal nå reises isteden.
Paviljongen er fylt med tegninger og autografer fra mange av de største skihopperne gjennom tidene. Selgeren, det danske entreprenørselskapet NKR Riving, kaller «Diamanten» et ekte samlerobjekt som er i grei stand og som kan brukes på mange forskjellige måter.
- Rik mulighet til å imponere dine venner, kolleger eller forretningsforbindelser. «Diamanten» er klar for et nytt hjem, så by på «Diamanten» i Oslos kongekrone Holmenkollen, het det i annonseteksten.
(NTB)
Et tidel unna trippel Aksel

Lund Svindal på pallen igjen.




BEAVER CREEK/ OSLO (Dagbladet.no): Aksel Lund Svindal vant både utfor og super-G i Beaver Creek, den samme bakken han falt og ødela både seg selv og forrige sesong i.
I kveld var det storslalåm, og allerede etter førsteomgang ante vi konturene av en ny triumf.
- Jeg kjørte ikke spesielt bra, sa Lund Svindal til Dagbladet.no etter omgangens tredje beste tid, og mente det burde være mulig å ta igjen de 69 tapte hundredelene med en god andreomgang.
Det gjorde han nesten også. Ted Ligety var mannen som var 69 hundredeler foran, og i mål var Ligety bare ni hundredeler foran Lund Svindal. Dessverre for begge dem var Benjamin Raich hundredelen foran Ligety.
Føles bedre enn seirene
- Sånn med en gang føles det bedre å komme på pallen i dag enn de to seriene tidligere i uka. Dette hadde jeg satset på, de to andre rennene var mer overraskende, sier Aksel Lund Svindal til Dagbladet.no.
- Jeg har hatt en kjempeuke, det har gått langt over forventning.
Dermed er Lund Svindals fasit etter tre renn i Beaver Creek to seire og en tredjeplass. Et utrolig comeback etter det fryktelige fallet ifjor.
Den norske standarden ble satt med Kjetil Jansruds fantastiske andreomgang. Jansrud lå på 13. plass etter første, men kjørte ned til klar ledelse i andre. Den ledelsen holdt helt til Raich slo ham med minimale 15 hundredeler og vant rennet på det.
Lund Svindal så Jansruds kjøring fra toppen, og ble nesten nervøs av standarden unggutten satte.
- Det var helt rått, jeg så på linja hans og han kjørte taktisk helt på grensen. Men det gikk jo bra. Kjetil er en jævla god storslalåm-kjører, sier Lund Svindal.
Syns Aksel kunne roet ned
Jansruds tid var andreomgangs beste, og med dette resultatet får han et bedre startnummer neste lørdag enn han hadde i dag.
- Jeg syns Aksel kunne unnet meg den pallplasseringen og lagt seg sekshundredeler bak, sier Jansrud til Dagbladet.no.
Lund Svindal var altså bare fem hundredeler bak fjerdeplasserte Jansrud som naturlig nok ble nest beste nordmann i dag. Akkurat det overrasker ikke alpinsjef Marius Arnesen.
- Det er helt rått det han gjør, men jeg er ikke overrasket. Det er kanskje ikke så mange som husker det, men Kjetil hadde beste tid i andreomgangen i sesongåpningen i Sølden også. Etter det har han kjørt vanvittig godt på trening, sier Arnesen.
- Det er bare å glede seg til neste lørdag, da er det storslalåm igjen. Da bør ingen være overrasket om det er Kjetil som er foran Aksel.
Storseier til Vålerenga

Scoret ti mål mot Lørenskog.




Vålerenga imponerte med 10-2-seier over Lørenskog på Jordal Amfi søndag.
Etter to perioder sto det 9-1 til Espen «Shampo» Knutsens elever, og da mente VIF det fikk være nok. I sluttperioden fikk Lørenskog låne pucken og de 20 minuttene ebbet ut med 1-1. Før helgen ble det klart at VIF-keeper Patrick DesRochers har skrevet under treårsavtale med Oslo-klubben.
Fortsatt har Vålerenga godt tak om tabelltoppen. Det er seks poeng ned til Sparta Sarpsborg, som slo Frisk Asker med 4-1 i lørdagens kamp.
Stavanger på femteplass har fortsatt en knallsterk hjemmestatistikk, og søndag fikk de nye fortjente poeng etter 4-3 mot Lillehammer i Siddishallen.
Stjernen er kommet tilbake etter noen trøblete uker og vant bortemøtet mot Storhamar med 5-2. I bunnoppgjøret mellom Comet og Furuset var det til slutt Marius Mathisrud som slo inn den avgjørende straffen etter at forlengningen ikke ga noen vinner. Det sto 5-5 etter tre perioder.
(NTB)
Norge raknet mot Sveits

Tapte kamp to i VM.




Norge så ut til å gjøre nok en god kamp i innebandy-VM i Ostrava, men raknet i siste periode og tapte 6-9 for Sveits søndag.
- Vi spiller veldig bra i to perioder, men så gjør vi en del dumme feil innimellom, spesielt i starten av tredje periode, sa Norges stjernespiller Ketil Kronberg.
Han ble Norges toppscorer med to mål. Også Tommy Midtsveen, Willy Fauskanger, Raymond Evensen og Thomas Stræte tegnet seg på scoringslisten.
Men det var ikke nok i møtet med sveitserne. Etter to jevne perioder (2-2, 3-3) var Sveits klart best i tredjeperioden. Sveitserne vant den siste periode 4-1.
Lørdag slo Norge Danmark 7-3 i den første VM-kampen. Mandag venter Estland.
(NTB)
