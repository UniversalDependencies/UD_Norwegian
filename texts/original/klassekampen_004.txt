Historien gjentar seg

Dømt til å slåss forrige krig på nytt, gjentar vi nå gamle feil i Libya.

til topps: Det er i praksis Vestens «rådgivere» som styrer Libya etter Gaddafis fall, skriver Robert Fisk.


Først lover Muammar al-Gaddafi å slåss til siste slutt. Så fordufter han. Akkurat som Saddam Hussein, ikke sant? Vel, husk at da Saddam forsvant, og USAs tropper begynte å lide tap mot irakiske opprørere i 2003, ble vi fortalt - av den sivile administrator Paul Bremer, av generalene, av diplomatene og de falmede tv-«ekspertene» - at motstandsfolkene var «fanatikere» og «etternølere» som ikke hadde skjønt at krigen var over.
Hvis Gaddafi og hans egghode av en sønn holder seg på frifot, og hvis volden fortsetter - hvor lang tid vil det ta før vi igjen får høre om «etternølere», som bare ikke fatter at gutta fra Benghazi er de som bestemmer nå og at krigen er slutt?
Tro meg: Det var ikke gått 15 minutter fra jeg skrev avsnittet over, til en reporter fra Sky News hadde resirkulert «fanatikere» og brukt det om Gaddafis folk. Tar dere tegningen?
Selvsagt er alt til det beste i den beste av alle verdener, i alle fall fra Vestens side. Vi har ikke oppløst den libyske hæren, eller offisielt nektet Gaddafi-ister en framtidig rolle i sitt eget land. Vi skal ikke gjøre samme feil som i Irak. Ingen bakkestyrker, ingen beskyttet «grønn sone» der vestlige nikkedokker skal styre landet inn i framtida.
Fra embetsmenn i amerikansk, britisk og fransk UD hører vi samme muntre refreng: «Nå er det opp til libyerne.» Dette har ingenting med oss å gjøre, altså!
Men hopetallet av vestlige diplomater, oljeutsendinger, høyt gasjerte vestlige leiemordere og tvilsomme britiske og franske tjenestefolk - som liksom er «rådgivere» og ikke deltakere - utgjør ikke de Benghazis grønne sone? Vel har vi ikke bygget murer rundt dem ennå, men i praksis er det disse som styrer Libya, via diverse libyske helter og kjeltringer som har tatt makten lokalt.
Vi kan se bort fra sistnevntes drap på sin egen øverstkommanderende - rart hvordan ingen snakker om Abdul Fatah Younes lenger, selv om det bare er en måned siden han ble likvidert i Benghazi - men de vil ikke overleve hvis navlestrengen til Vesten kuttes.
Selvsagt skiller krigen i Libya seg fra den feilslåtte Irak-invasjonen. Da Saddam ble tatt, økte antall angrep fra opprørerne mot vestlige tropper kraftig, fordi de som hadde vegret seg mot å delta av frykt for at USA ville gjeninnsette Saddam, kunne slippe seg løs.
Hvis Gaddafi og sønnen Saif blir arrestert, vil det utvilsomt bidra til at pro-Gaddafi-motstanden mot opprøret går mot slutten. Det Vesten virkelig bør frykte - og dette kan endre seg raskt - er muligheten for at Gaddafi har kommet seg helskinnet til sin gamle tumleplass i Sirte. For der kan stammelojaliteten fort vise seg sterkere enn frykten for en Nato-støttet libysk styrke.
Sirte er byen hvorfra Gaddafi som nybakt diktator etter revolusjonen i 1969 for første gang ga utenlandske investorer en bit av landets oljeressurser.
Den ligger knappe 25 kilometer fra hans fødested, men er ikke noe libysk Tikrit: Den var åsted for det første store møtet i Den afrikanske union (AU), og både byen og området rundt har tjent massivt på Gaddafis 41-årige styre. Den greske geografen Strabo skrev for nesten to tusen år siden at ørkenbosettingene rett sør for Sirte var som flekker på leopardskinnet Libya. En metafor Gaddafi må ha likt. I vår tid har Sirte vært et slags bindeledd mellom det som under italienernes kolonistyre var Libyas to deler: Tripolitania og Kyrenaika.
Nettopp i Sirte led «opprørerne» nederlag mot «lojalistene» tidligere i år. Snart blir vi nødt til å bytte om disse to merkelappene. De som støtter det provestlige overgangsstyret, vil måtte kalles lojalister, mens pro-Gaddafi-opprørerne i sin tur blir «terrorister» som kan tenkes å angripe det vestvennlige libyske regjeringsapparatet.
Uansett kan Sirte, hvis innbyggere nå skal være i forhandlinger med Gaddafis fiender, snart være en av Libyas mest interessante byer.
Hva er så Gaddafis plan? Desperat, kaller vi ham nå, men opp gjennom tida har vi jo brukt så mange adjektiver på ham: oppfarende, senil, forrykt, karismatisk, utrettelig, urokkelig, bisarr, statsmannsaktig (slik Storbritannias tidligere utenriksminister Jack Straw så ham), kryptisk, eksotisk, gal, eksentrisk og - nå nylig - tyrannisk, morderisk, barbarisk.
Ut fra sitt skarpe og særegne blikk for den libyske verden vil Gaddafi se seg tjent med å prøve å overleve, opprettholde konfliktlinjen mellom stammefolk og resten, trekke Vestens nye libyske allierte inn i en geriljakrig - og dermed gradvis svekke «overgangsstyrets» kredibilitet.
Krigen i Libya er uansett så uforutsigbar at ord ikke er verdt papiret de er skrevet på. Kanskje gjemmer Gaddafi seg i en tunnel under Hotell Rixos. Kanskje slapper han av i en av Robert Mugabes villaer. Jeg tviler på det. I alle fall så lenge ingen prøver å utkjempe forrige krig.
Sp sliter

Dagens leder

Aviser og kommentatorer over hele landet, inkludert Klassekampen, har denne uka skrevet mye om SVs dårlige tall på meningsmålingene, og vanskelighetene partiet har som juniorpartner i regjeringen. Faren for å bli ligget i hjel av den største partneren er kronisk. Men det som sies om SV, kan med enda større tyngde sies om Senterpartiet. Riktignok fikk Sp en måling på 8,4 prosent i Aftenposten i går, opp 2,4 prosentpoeng fra forrige måling, og 0,4 prosentpoeng høyere enn kommunevalget i 2007, men nær sagt alle andre målinger, ikke minst lokale, viser faretruende lave tall for Senterpartiet.
En oversikt Nationen publiserte denne uka viser at Sp ligger an til gjøre et dårligere valg enn i 2007 i nær sagt alle landets fylker. Sp står i fare for å gå mest tilbake i partiets sterkeste fylke, Sogn og Fjordane. En måling fra juni i Firda og Sogn Avis viser en nedgang på 7,3 prosentpoeng fra forrige valg (fra 29 til 21,7 prosents oppslutning). I Sps nest sterkeste fylke, Nord-Trøndelag, faller partiet med 6,2 prosentpoeng, fra 21,9 til 21,7 prosent. I andre sterke Sp-fylker som Hedmark og Oppland er det også tilbakegang. I en augustmåling for Hamar Arbeiderblad, går Sp tilbake i Hedmark med 4,9 prosentpoeng, til 9,9 prosent. Mens partiet på landsbasis hadde nesten 7,5 prosent oppslutning i snitt de første ukene i august i 2007, viste et snitt av målingene i forrige uke en oppslutning på rundt seks prosent.
«Skal Sp opp på åtte prosent ved dette valget, må partiet virkelig mobilisere. «Tidligere kunne Sp konsentrere seg om å mobilisere nye velgere fra andre parti eller sofavelgere. Det viktigste for Sp nå er å mobilisere kjernevelgerne», sier valgforsker Bernt Aardal til Nationen. På den siste sammenstillingen fra nettstedet Poll of polls, basert på 31 kommuner, er Sp i ferd med å krype opp til sju prosent. Årets kommunevalg vil ved siden av mye annet også gi oss et svar på om de mindre partiene får pusterom i senga sammen med storebror Arbeiderpartiet. Hvis den rødgrønne regjeringskoalisjonen gjør at både Sp og SV svekkes betydelig, vil også oppslutningen om regjeringssamarbeidet kunne krakelere.
Tid for rasismeparagraf?

Georg Fredrik Rieber-Mohn ser ikke nødvendigheten av en ny Ytringsfrihetskommisjon, men mener det er på tide at straffelovens rasismeparagraf igjen prøves i retten.

Overflødig: Personlig vil jeg avskaffe § 135a. Den har ikke hjulpet det antirasistiske arbeidet, sier Anders Heger.


- Det er kanskje på tide at straffelovens § 135a blir prøvd i rettssystemet igjen. Da trenger man anmeldelser og det er helt greit å gjøre Riksadvokaten oppmerksom på ytringer man mener er over streken, sier Fritt Ord-styreleder og tidligere riksadvokat Georg Fredrik Rieber-Mohn.
Dermed er jussnestoren på linje med forsker Sindre Bangstad som i lørdagens Klassekampen sa at rasismeparagrafen mister enhver legitimitet hvis den kun blir symbolsk, og pekte i den anledning på det siste tiårets framvekst av hatefulle og sjikanøse ytringer på nettet og i sosiale medier.
1999-prinsippene står seg
Men det er også det eneste av resonnementene til Bangstad som Rieber-Mohn kan stille seg bak. For der Bangstad mener at Ytringsfrihetskommisjonens utredning fra 1999 har fått totalt gjennomslag i norsk offentlighet og gjort ytringsfrihet til et dogme det ikke må stilles spørsmål med og at vi derfor trenger en ny kommisjon, har Rieber-Mohn helt motsatt tilnærming.
- Jeg er snarere enig med kommisjonsmedlemmene Eivind Smith og Helge Rønning som til Klassekampen uttalte at prinsippene fra 1999 står seg, sier Rieber-Mohn.
- Dessuten er det misvisende, som Bangstad hevder, at kommisjonen endte opp med en amerikanskinspirert forståelse av ytringsfriheten. Tankegodset var i harmoni med en generell utvikling av ytringsfriheten i Europa, som menneskerettighetsdomstolen (EMD) har drevet fram.
Kritisk til Bangstad
Rieber-Mohn er også uenig med Bangstad i at kommisjonens tanker har fått fullstendig gjennomslag i rettsapparat, medier og i politikken.
- Husk at kommisjonen ikke fikk medhold i sine forslag til straffelovsendringer, verken om å avskaffe blasfemiparagrafen eller å snevre inn § 135a, rasismeparagrafen. Tvert imot rekker sistnevnte nå videre enn den gjorde i 1999, sier Rieber-Mohn, som både har vært riksadvokat, høyesterettsdommer og medlem av straffelovkommisjonen.
- Men Høyesterett frifant Boot Boys-medlem Terje Sjølie for hans antisemittiske uttalelser i 2002 - viser ikke det at kommisjonens tanker hadde fått gjennomslag?
- Den saken hadde mange sider, men det blir feil når Bangstad underbygger sitt resonnement på denne måten. For ifølge Bangstads logikk burde denne frifinnelsen da ha ført til mer nynazisme og jødehat, men så vidt jeg kan se har det motsatte skjedd, sier Rieber-Mohn, og tilføyer:
- Det er nærliggende å tro at Bangstad mener at fri utfoldelse av ytringsfrihet i ytterste konsekvens fører til hat og at resultatet kan bli 22. juli. Men terrorangrepet kan ikke forklares langs sånne linjer. Tvert om: En levende debatt kan forebygge hat og diskriminering. Her er jeg på linje med Ytringsfrihetskommisjonen.
Fordrer etisk refleksjon
- Men Bangstad påpeker at offentligheten kanskje ikke er så moden og så egnet til å konfrontere hatefulle ytringer som Ytringsfrihetskommisjonen hevdet?
- Den vesentlige del av offentligheten er ansvarlig. Når de som befinner seg i randsonene kommer med ekstreme ytringer, møtes det best gjennom motytringer og ikke ved å plassere avsenderen bak lås og slå. Vi må alle stå fram og bruke ytringsfriheten, noe mange ansvarlige stemmer har tatt til orde for etter 22. juli.
- Samtidig må vi huske at ytringsfrihet ikke er det samme som ytringsplikt, noe man kunne få inntrykk av i debatten om Muhammed-karikaturene. Det må være en etisk refleksjon før man ytrer seg, sier Rieber-Mohn, som også poengterer viktigheten av debatt og diskusjon om presseetiske spørsmål.
Han stiller seg derfor svært nølende til Bangstads forslag om en ny Ytringsfrihetskommisjon.
- Men det eksisterer allerede en debatt om de prinsipielle sider ved ytringsfriheten. På det punktet får derfor Bangstad det som han vil, sier Rieber-Mohn.
Avskaff § 135a
- Personlig vil jeg avskaffe § 135a. Den har ikke hjulpet det antirasistiske arbeidet og har ikke ført til noe godt, sier Anders Heger, forlegger og leder av ytringsfrihetsorganisasjonen Norsk P.E.N.
- Men hva med tilfeller som bloggeren Fjordman som har oppfordret til borgerkrig mot muslimer?
- Det kan jo hende at domstolene ender opp med å si at hans meldinger i offentligheten er innenfor det akseptable. Den som er rammet av dem, vil i så fall oppleve det som om staten har «godkjent» hans meninger. Hva har vi oppnådd da?
Heger mener også at det er flere tankefeil i Bangstads resonnement.
- Det virker som han mener at rettsliggjøring er en måte å løse problemer på. Da vil jeg i stedet berømme kommisjonen som tenkte godt da de på slutten av 90-tallet torpederte denne troen på at rettssalen er stedet å løse enhver sosial utfordring, sier Heger.
Han tror samtidig at rettsliggjøring kan ha helt andre konsekvenser enn det Bangstad håper på.
- Dersom domstolen gjør jobben sin, skal den lete etter uskyld, ikke skyld. Det er selve grunntanken i rettsstaten: Det er skyld som skal bevises - i utgangspunktet forutsetter vi at folk er uskyldige. Rettsapparatet vil følgelig gjøre hva det kan for å lete etter tegn på at dette ikke er ulovlig rasisme. De ser etter unnskyldninger og på den måten kan lovtekster ende opp med å virke mot sin hensikt.
- Bangstad sier da heller ikke at domstol og lovgivning er svaret alene, men at han først og fremst ønsker en debatt. Hva tenker du om det?
- Det eneste jeg vet er at man ikke får bukt med rasismen ved å pumpe inn en lov. Men jeg er enig i at ytringsfrihet må debatteres, og jeg mener også at vi må ta debatten et steg videre: Vi har omfavnet konklusjonene til Ytringsfrihetskommisjonen, men egentlig aldri diskutert grunnlaget for ytringsfriheten, sier Heger.
- Og da tenker jeg blant annet på spørsmål knyttet til hvilken type rettighet dette er. Er det en personlig rettighet man har i kraft av å være menneske eller er det en rettighet som henger sammen med et ønske om et bedre samfunn. Er det en personlig rett, rekker den langt lenger enn om den er knyttet opp mot samfunnsnytten. Den diskusjonen har vi ikke hatt siden 1814 og den bør vi kunne gå inn i.
