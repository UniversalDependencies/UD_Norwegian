Pinefull død for den irske pub?

Irene diskuterer over mørkebrunt øl. Micheál Martin er på alles lepper. Helseministeren innfører totalt røykeforbud på pubene i morgen. Mange spår slutten for publivet.




Vi skyver opp døren til Mulligan's pub. - Alle vet hvor Mulligan's er, har omkvedet vært på pubene i Dublin. - Bare gå etter lukten, du kjenner røyken lang vei. Atmosfæren omfavner oss idet vi åpner døren. Lukten av Irish stew, grovt brød, blandet med tyktflytende brunsvart øl, rennende nedover glasset og utover bardisken. Vått tøy som tørker langsomt. Og røyk. Masse røyk. Inne på puben snakkes det dempet ved de små bordene. En ung mann prøver å gjøre inntrykk på kveldens utkårede. Foran TV-skjermen følger de fotballinteresserte Manchester Uniteds bitre ferd mot undergangen i europacupen. I baren tappes det ustanselig mørkebrun Guinness. Sjelen finner hvile når man setter seg ned ved den generøse bardisken på Mulligan's. Hvorfor skulle vi egentlig noensinne forlate dette stedet? Men vi er en nykommere på Mulligan's. Nysgjerrige blikk følger oss, og etter et par minutter er praten i gang. Brian Gormley fyrer opp en pipe og vil vite vårt ærend. - Aha, norsk journalist. Røykeforbudet? Huff, ja. Jeg håper du virkelig forteller nordmennene hva vi synes om det. Denne Michea´l Martin må da være en mann fullstendig uten sans for livets gleder? Han forstår ingenting av livet på en pub, sier han. - Det finnes nok et element av å komme kompensasjonskrav i forkjøpet her. Regjeringen har fastslått at røyking er farlig. Så hvis den ikke endrer loven, vil enhver som ufrivillig blir utsatt for røyking kunne kreve kompensasjon for skadene. Det er nemlig ikke bare på pubene den irske regjeringen skal gjennomføre sitt forbud mot røyking. Alle arbeidssteder omfattes av den nye loven, for å gi arbeidstagerne tilstrekkelig beskyttelse mot de skader som følger av passiv røyking. Irland er det første land i Europa som innfører en så drastisk lovgivning. - Hva må mennesker i andre land tenke om oss, spør Brian Gormley innhyllet i røyk. En ny pint med Guinness lander på bardisken foran ham, generøst fylt til godt over randen. Et brøl høres foran TV-skjermen, idet Porto har gitt Manchester United dødsstøtet. Vi trekker ut på Dublins gater igjen. Veien er ikke lang til neste pub. 75 år gamle Agnes Duffy trekker sine dype drag inne på Knightsbridge Bar. På bordet står et lite glass Guinness. Sammen med datteren nyter hun en kveld på puben. - Jeg har røkt siden jeg var fjorten, smiler hun litt skamfullt. - Så det blir ikke aktuelt for deg å slutte på grunn av den nye røykeloven? - Å, jo da. Jeg prøver fortsatt å slutte. Hver eneste uke, sier hun lattermildt. - Dette vil bety at folk slutter å gå på puben. Kanskje må mange puber legges ned som en følge av denne loven. Jeg tror ikke folk har fått nok tid ennå til å omstille seg til en så dramatisk forandring, sier datteren Colette. Agnes er enig. - Nei, jeg er ikke glad for dette forbudet. Røykerne burde få være i fred på pubene i Irland. Vi går motvillig ut i regnet igjen, og vandrer langs elven Liffey. Overalt høres vi den muntre lyden av latter og glade stemmer inne fra pubene. Flammene brenner ivrig på peisen, og formelig roper oss inn. - Røykeforbudet er tåpelig, sier bartender Darren på Larnington's. - Men det innføres jo for å beskytte dere som jobber her? - Ja, men alle som er ansatt her røyker selv, så det spiller ingen rolle. Forbudet vil føre til masse bråk ute på gatene, der folk vil stå og røyke. Dessuten vil gjestene bli aggressive og sure. Michea´l Martin er en særdeles upopulær mann på irske puber akkurat nå. Men det finnes pubgjengere som jubler over den nye røykeloven. Linda Cullen damper riktignok i vei på sigaretten sin, men hun gleder seg til i morgen. - Da skal jeg slutte å røyke. Tror jeg. Jeg er glad for forbudet. Jeg tror det vil være fint for alle dem som vil slutte å røyke. Det er alltid så vanskelig når man går på puben og blir fristet. Venninnen Noreen Walsh er overhodet ikke enig. - Jeg elsker røyken min. Og hvordan skal dette gjennomføres? Er det virkelig noen som tror at bartenderen vil anmelde gjestene sine til politiet? Nei, alt glir nok tilbake til slik det alltid har vært etter et par måneder. Da har regjeringen fått den medieoppmerksomheten den er ute etter. - Men det vil komme mange nye folk på pubene nå som det ikke blir lov å røyke lenger, innvender Linda. - Alle de som ikke røyker i dag vil få mer glede av puben. Jeg kjenner mange som allerede har sluttet å røyke. Røykerne roper høyest, men jeg tror folk flest egentlig er glade for forbudet. Kvelden blir natt. På Corgartys er det høy, irsk folkemusikk, jubel og trampeklapp. Etter hvert som klokken drar seg forbi ett om natten, siger ungdom inn på det populære stedet. De fire musikerne damper intenst oppe på scenen, og er innhyllet i røyk. Micheál Martin er en modig mann.

Museumsparadokser

Verdensarv. Aldri har så mye fortid og samtid vært ivaretatt på museer. Selve vår sivilisasjon er blitt det museet vi bor i. Hvorfor preges vi da av historieløshet?




Jeg skal ikke kaste meg inn i norsk museumsdebatt, den lever fint her i avisen uten meg. Men når det nå sies at museene må fornye seg, stusser jeg litt. Må de virkelig dét? Jeg synes de er ganske nye, alle sammen, tidligst fra 1500-tallet. Før den tid fantes ikke ett museum i verden. Først på 1800-tallet ble museer vanlige foreteelser. Jeg synes dessuten at et skikkelig museum skal være litt kjedelig. Det er pussig med museer. Jeg har ikke tall på hvor mange jeg har besøkt, men det er bare en håndfull utstilte gjenstander jeg husker. Jeg har sett tusen potteskår. Jeg husker ikke ett. Allikevel fortsetter jeg å gå i museer. Ganske hastig gjennom flere av salene. Ofte er museumsbygningen interessant i seg selv, alltid finner jeg noe minneverdig, alltid har jeg glede av å komme ut igjen. Da befinner jeg meg fortsatt i et museum, synes jeg, i et bymiljø som også er ivaretatt, mer eller mindre nennsomt.


Skal man se Leonardos berømte veggmaleri av Jesu siste måltid med disiplene, nytter det ikke lenger å spasere gjennom Milanos gater og tro at man slipper inn i det gamle refektoriet hvor munkene i sin tid satt til bords med skikkelsene på fresken. Det er slik " Nadverden " er tenkt, som en utvidelse av det lille rommet, som en utvidelse av dominikanernes daglige bordfellesskap. Det var derfor jeg ville se det om igjen, ikke fordi det var blitt restaurert siden sist, og ikke fordi noen røverroman av Dan Brown hadde inspirert meg. Apropos ham: Jeg måtte snu i døren. Billetter må bestilles minst én måned i forveien, sa damen i luken. De skuelystne slippes nøye planlagt inn til klenodiet i puljer på 25, hvert 45. minutt, syntes jeg hun sa. Det kom en busslast med japanere til klosteret mens jeg sto der. De måtte fordeles på to puljer. Billetter hadde de bestilt for et halvt år siden. Takk for meg, og hils Leonardo! Langsomt risikerer universalgeniets mesterverk på veggen å forsvinne. Prosessen har pågått siden han malte det for over 500 år siden, og mye rart har vært gjort for å stanse forsvinningsnummeret. Også den nyeste restaureringen har vært kontroversiell. Men snart blir det forbudt å puste der inne. Det er blitt ett av kulturbevaringens paradokser at meningen med å fremvise verdensarven trues av arvens egen attraksjon i verden. Enkelte skatter er blitt mer tilgjengelige enn de tåler. Det er ikke bare de slemme naturkreftene som truer Venezia. Også turismen utsetter eventyrbyen for slitasje. Men paradokset er dobbelt: Masseturismen er også den eneste kraft på kloden som " naturlig " genererer penger til bevaring. Hvorfor bevilge bevaringspenger til skatter som ingen skal få se og oppleve som felles kulturarv?


Museene i verden skriker etter bevilgninger. De er vår hukommelse. De tar vare på fortiden, og må selv tas vare på. Men samtiden blir fortere fortid enn noensinne. Vår tid går fortere enn tidligere tider. Derfor har vi noe så paradoksalt som et museum for samtidskunst. Derfor har vi forlengst plassert dampmaskiner og elektriske sporvogner på museene, symaskiner, vaskemaskiner, månelandingsfartøyer. Vi samler på oss selv. Her i Milano står nye vesker i utstillingsvinduene, nye sko, nye slips, som om det ikke var ferske merkevarer vi ble tilbudt, men de mest bevaringsverdige museumsgjenstander. Vi har lært det av Holocaust og Hiroshima, det skal ingenting til, med ett tastetrykk kan kulturer og folkeslag, erindringer og levende liv være utradert. Desto mer paradoksalt at politikk og pedagogikk har historieløsheten som rettesnor. Enda vi ingenting gjør som ikke er historisk betinget. Det beste, de viktigste lærdommene, lærer vi ikke noe av. Enda vi bor i byer og land som er våre vitale museer.


Jeg ser at ruinene i Baalbek snart risikerer å bli ruiner igjen, rester av rester i Libanon, levninger som snart ikke har sten på sten tilbake av felles kulturerfaring, egyptisk, gresk, romersk, et museum utendørs. Plaffes det ned, er det også av historiske grunner. Ondt blod er også et arvestykke. Levende, men uten lærdommens livgivende vekst. Hver dag fører jeg mitt personlige museumsliv. De nærmeste dager skal jeg gjøre det i Mantova, midt i 1300-tallet, likeledes i Bergamo, Verona, Venezia. Jeg skal være blant de få som lever. Men jeg skal spise mat etter århundregamle oppskrifter, hilse i urgamle høflighetsformer på folk jeg ikke kjenner. Italia er som et museum. Her kommer historiens tog meg i møte, et opptog av døde, av dem som levde. De er hva vi blir: I beste fall lærerike potteskår.


Jeg går til Museo del Castello Sforzesco i Milano. Frivillig. Istedenfor å se " Nadverden " av Leonardo. Passerer fragmenter av lombardisk middelalder, et søylekapitél her, en gotisk figur der. Akkurat så kjedelig skal et museum være. Til randen oppfylt av gjentagelser, av det som var normalt. Slik er det også med leiligheten fra Wessels gate, rekonstruert på Folkemuseet på Bygdøy. Slik blir det trivielle unikt. Men så står jeg der, plutselig, like overfor Michelangelos svanesang, hans Pietá Rondanini, et ufullført verk i marmor, som han arbeidet på i sine fem siste leveår, trolig også i sine aller siste dager, til han døde nesten 89 år gammel. Antagelig måtte Michelangelo ha oppgitt det, også dersom han hadde fått mer levetid. Han løser knapt noe oppdrag, skal ikke levere, har ikke deadline. Gubben eksperimenterer, forsker for sin egen del i lutter kamp med materien, med sitt eget talent. Enda han har gjort det før, sogar i samme stil. Kristi legeme hengende, dødere enn dødt, holdt oppe av en skikkelse som skal bli en altfor sped jomfrumor. Det er virkelig verdensarv. Vårt varige museumsliv.
Borat sårer nasjonens stolthet

Ville protestere.

En " norsk " reaksjon.

Et rikt land.

Sacha Baron Cohen har fått adrenalinet til å flomme i Kasakhstan. Hadde det vært annerledes i Norge, hvis filmen om Borat hadde gjort narr av budeier og hardingfele?

Melonas kan spøke med norske bunader. Kanskje ville ikke utenlandske komikere blitt like godt mottatt.


- Et svin av en mann, sa Kasakhstans London-ambassadør om Borat. Eller var det Sacha Baron Cohen han siktet til? Det gjør kanskje ingen forskjell. For i Kasakhstan er harmen stor. Folk skjønner at de blir ledd av ute i den store verden, men begriper ikke helt hvorfor. Denne mangelen på forståelse gjelder ikke bare kasakhstanere som aldri har satt sine ben utenfor det " primitive " Sentral-Asia. Ukemagasinet Der Spiegel inviterte tre studenter fra Kasakhstan til å se filmen om Borat i Hamburg. Alle hadde bodd flere år i Tyskland.


- Et kinobesøk som utviklet seg til tortur, heter det i reportasjen. Mens folk i salen mistet pusten av latter, satt kasakhstanerne "rette i ryggen og så vantro på at landet deres ble revet i filler". Da Borat sa at alle kvinner i Kasakhstan er slaver, tenkte Perisat (24) et øyeblikk på å reise seg og si noe, men ble sittende. Hun syntes også dårlig om at "nasjonalsymbolet vårt ble misbrukt". Og hun vil ikke kritisere det autoritære styresettet til landets leder Nursultan Nasarbajev: - Naturligvis elsker jeg presidenten vår, sa hun etter forestillingen. Gulsum (28) satt som forstenet og så filmen uten å fortrekke en mine. - Kasakhstans verdighet er krenket. Grensene for humor er overskredet, kommenterte hun. Hva kan vi slutte oss til av disse reaksjonene? At kasakhstanere mangler humoristisk sans? At de kan studere til doktorgraden og likevel ikke forstå noe av verden omkring seg?


Såret nasjonalstolthet er en følelse vi her i Norge burde kjenne meget godt. I mesteparten av sin historie har Norge vært et avsidesliggende og fattig land som andre smilte litt av. Det er ikke minst derfor vi har en tendens til kraftpatriotisme og selvskryt. Akkurat som Kasakhstan nå om dagen. Ingen liker å bli gjort narr av - selvsagt ikke. Men det nytter lite å reagere med forbud og fordømmelser. En av dem som har tatt poenget, er Bulat Atabajev (52). Han har like godt invitert Sacha Baron Cohen til Kasakhstan. Innbydelsen kom i et intervju med den tyske ukeavisen Die Zeit. - Folkene i regjeringen har ikke humor. All kritikk blir straks oppfattet som hån, sier Atabajev. Selv har han et avslappet forhold til nasjonens ære: - Hvem i Europa vet vel hvor Kasakhstan ligger? Mange forveksler oss med Mongolia. Men det gjør ingenting, sier teatersjefen fra " kulturhovedstaden " Almaty (bedre kjent under sitt gamle navn Alma-Ata). - Vi har et ordtak hos oss. Når folk kaster stein etter deg, skal du invitere dem til å spise med deg. Jeg vil gjerne invitere Cohen til en stor Kasakhstan-rundtur. Og han kan bare drive med påfunnene sine, lover Atabajev.


Akkurat det siste har neppe støtte fra høyeste hold. Men hvis myndighetene i Kasakhstan bare kunne senke skuldrene litt, ville de oppdage at oppstyret rundt Borat også har ført med seg positive ting. For eksempel har internasjonale medier de siste ukene hatt bred omtale av landet. Mye har dreid seg om olje, gass og lovende økonomiske utsikter. Uten Borat hadde vi neppe sett særlig mange artikler om Kasakhstan. Så Sacha Baron Cohen burde egentlig være en velkommen gjest. Atabajev har serveringen klar: - Hestekjøtt er en spesialitet. Det må han absolutt prøve. Dessuten må han drikke gjæret hestemelk. Det er sunt for lungene. Vi har et kursted der tuberkulose blir behandlet med denne drikken. Hvis Borat hadde fornærmet Norge, hadde noen her i landet invitert ham på smalehovud?
Svak tenkning

Gavepakke.

Hektisk.

2. akt.

Elementært. Det store statskirkespørsmålet er ikke hva slags kristendom vi skal ha, men hva slags stat Norge skal være.




Kirkedebatten er i ferd med å bli underlig. Helt frivillig går Kirken inn for å redusere egne privilegier. Kirkens egne råd og utvalg sier at det er problematisk at moderne samfunn blander religion og stat på politisk toppnivå. Statskirken er ikke bare en uskyldig anakronisme, men et demokratisk dilemma. Ordningen bør revideres.


Med slik argumentasjonslinjen inviterer både Gjønnes-utvalget og Kirkemøtet til prinsipiell politisk debatt om teokrati, demokrati, likestilling og religionsfrihet. Det er profesjonelt gjort, og ville under normale forhold blitt oppfattet som en gavepakke til norske politikere. Men hva skjer? Det viser seg at ledende norske politikere - og LO-folk, av alle - i stedet vil diskutere teologi. Trond Giske, Martin Kolberg og Gerd-Liv Valla har klart å sabotere den politiske debatten om hva slags stat vi skal ha - til fordel for en kvasiteologisk diskusjon om hva slags kristendom vi skal ha. Ifølge Arbeiderpartiets generalsekretær og lederen i LO kan staten borge for bedre kristendom enn kirkens ledere. For Gerd-Liv Valla er det viktigere å fastholde betydningen av overdimensjonerte enkeltsaker knyttet til kjønn og seksualitet enn å vurdere statskirken som institusjon.


Sist fredag var det høringsfrist, og avsluttet dermed første akt i dette underlige skuespillet. Men ved å plumpe ut med Arbeiderpartiets klassiske styringsvilje har Kolberg og Valla antagelig bidratt til å forverre situasjonen for statskirketilhengere både i Kirken og politikken. "Det er beklagelig, men det gir altså en meget klar beskjed om hva dette handler om. Det handler om makt i Kirken," uttaler biskop Olav Skjevesland. "Giske er reaksjonær," sier biskop Bernt Eidsvig i Den katolske kirke. Indirekte har Giske, Valla og Kolberg sørget for å aktivisere hele fløyen av kirkefolk som ikke bekymrer seg for de politisk-demokratiske sidene ved saken, men for Kirkens selvstendighet. Dermed er statskirkedebatten - igjen - redusert til et spørsmål om hva som er best for Kirken: Å være selvstyrt eller statsstyrt.


Fortsetter dette, betyr det at Norge er ute av stand til å føre en politisk debatt om forholdet mellom stat og religion. Norge tilhører en meget liten og pussig gruppe land som blander religion og politikk. Iran, Danmark og Saudi-Arabia er eksempler på land med lignende styringsmodeller. Det er ikke lenger mulig å identifisere denne posisjonen som progressiv, hvor gjerne Ap enn vil. Kanskje er det også feil å fremstille statskirken som en åpen og inkluderende ordning elsket av folk flest, når den faktisk ekskluderer stadig flere borgere og ikke vekker synderlig engasjement. Eksempelvis har forvinnende få av Aps egne lokallag bidratt med høringsuttalelser i denne saken. I 2006 er statskirken en konservativ innretning uten dekning i demokratiske idealer for likebehandling av borgere og trossamfunn.
Bort herfra, det er vårt mål

Fåfengt.

Maskinen som forbilde.

Økologiske avtrykk.

Et mindretall

Store planer. Noen trodde det var spøk: Plutselig dukket de opp, ut av det blå i manges øyne, de nye forslagene til atter en utbygging av strøket rundt Sentralbanestasjonen i Oslo.




Flere av forslagene vil gjøre Postgirobygget til en dverg, om vi skal tro tegningene. Prosjektsjef Per Atle Tufte i Rom Eiendom er ikke snau med sine løfter eller trusler: 90 000 kvadratmeter til 3 milliarder kroner!


Normalt ville protestene blitt store. Om de blir det denne gang, gjenstår å se. Kanskje har en form for tretthet bredt seg, etter at all motstand tidligere har vist seg så fåfengt, først mot den nåværende skamfering av omgivelsene rundt Oslo S, senere mot et Bjørvika planlagt slik at brukerne kan kjede seg til døde. Når man har skapt omgivelser preget av den ytterste trøstesløshet, så blir det egentlig lite å slåss for. De færreste vil føle en tilhørighet, eller at dette er et miljø med kvaliteter verd noen sverdslag. Hva hjelper det å henge opp gardiner i helvete? Her gjelder det å komme seg på bussen hjem. Som sagt av Franz Kafka: "Bort herfra, det er vårt mål". Saktens en fallitterklæring for en hovedstad, og for politikere uten teft som har latt sin by i stikken.


De er ikke alene om sin svikt. Verden over, fra Shanghai til Los Angeles, skyter utvekstene opp i et svulstlignende tempo, i en målestokk som gjør mennesket til en mygg. I tillegg til de kvadratiske bokser i glass og betong har nye forbilder kommet til: det teknologiske, der bygningens forbilde er maskinen, eller det avantgardekunstneriske, der forbildet er nonfigurativ skulptur. Først og fremst er det megakapitalen som avspeiles, i det som er blitt et interessefellesskap mellom eiendomsbaroner og en toneangivende retning blant dagens arkitekter, som gjerne vil vise seg frem med det uvanlige. Hva det spørres mindre om, er hva jeg som et vanlig menneske og mine sanser trives med, og hva som valser meg ned. Påfallende lite spørres det også om hva som er praktisk, og hva som sparer ressurser og miljø. Den nyeste bygningen som er kommet opp i Bjørvika, glassboksen til PricewaterhouseCoopers, har et rekordartet energibehov: For å holde volumet under glassfasaden avkjølt om sommeren og oppvarmet om vinteren. Noe lignende merker jeg i mitt glasshus rett ved, der jeg, som trollet, gjemmer meg for solen når den kommer, bak tette persienner, så ikke solstrålene skal gjøre min dataskjerm uleselig. Slik lykkes det upraktiske, det kostbare og det utrivelige å inngå i en uovervinnelig treenighet, fordi vi arbeider mot naturens krefter, i stedet for å være på parti med dem. I noen årtier har miljøverntanken rettet stadig sterkere søkelys mot forurensning, ressursbruk og rovdrift på naturen. Innen byggekunsten har hovedstrømmen, oppsiktsvekkende nok, gått den motsatte vei. Bygningene reiser seg som stadig mer avstikkende inngrep i landskapet, mens harmoni oppfattes av byggeideologene nærmest som uttrykk for artistisk feighet. Utfordringen er akutt, fordi vår tid er i stand til å sette et vesensforskjellig kraftigere stempel på omgivelsene enn alle tidligere epoker. Vi overgår alle våre forfedre gjennom overlegenhet i byggekapasitet og teknisk rekkevidde, med et utvalg av industrielt tilvirkede materialer og elementer som før var utenkelig. Overfor et 21de århundre i høykonjunktur er landskapet ganske forsvarsløst. Bare børsfall og eiendomskrakk kan bringe det unnsetning for en stakket stund.


Dermed etterlater vår slekt mer hemningsløse økologiske fingeravtrykk omkring oss enn noen før oss i historien. Hvordan vi forholder oss til denne splintringen av landskapet, der nybyggene bevisst tilsikter å rope høyest mulig, er et spørsmål om sinnelag. De fleste av de toneangivende arkitektene med de store oppdragene og deres støttespillere synes å være utdannet på en slik måte at de lovpriser det som splintrer. Honnørordene er "dristig formspråk", " nyskapning " og "livgivende kontrast". Jeg ser et landskap som er såret og i tilbaketrekning. Hos mange etterlater det fremmedgjørelse. Før eller senere vil en hjemsøkt verden måtte innse behovet for å dempe arkitekturens preg av teknologiske inngrep i landskapet, delvis for å berge det som måtte være tilbake av likevekt, delvis for å beskytte mot fremmedgjørelse. Ikke minst lider noen bevaringsverdige miljøer, fordi dagens dogmer innen profesjonen vil forby at den nødvendige fornyelse i slike strøk skjer gjennom tilpasning til det gamle. Det nye slagordet er "tilpasning gjennom kontrast". Dette er som George Orwells nytale, av samme logiske gehalt som "fred er krig", "stillhet er larm", "lys er mørke".


blant dem som tegner våre hus, prøver å fornye et mer klassisk eller tradisjonsinspirert formspråk, ut fra den erfaring at slike løsninger faktisk har vist seg å virke, og stundom er mer takknemlig å forene med miljøverdier, i tillegg til trivsel og skjønnhet. Blant de toneangivende i bransjen blir slike avvik forsøkt bannlyst, gjerne med en strøm av ukvemsord om at de driver med " kopiering " av nedarvet formspråk, enten det tradisjonelle norske eller det klassiske. Til gjengjeld får vi glede oss over at det blant våre tonekunstnere fortsatt er tillatt for utøverne å uttrykke seg gjennom folkemusikken eller gjennom den klassiske musikk. Om byggekunstens smaksdommere var forbildet, ville det sett stygt ut for folkevisen og den klassiske symfoni. I diktet "Om å vokse nedover" skriver Rolf Jacobsen: Jo større byene blir Jo mindre blir menneskene. Jo høyere husene stikker mot skyene Jo lavere blir de som må bo der. I New York er du bare 10 cm. I London og Singapore kanskje en
engelsk fot. Og byen vokser og vokser Og livet ditt blir mindre og mindre
verd. Snart er vi høye som gresstuster bare, Og kan tas med en plenklipper Tidlig en søndag formiddag. Eller hva tror du? 
Hvordan skal det gå med EU?

Tyrkia.

Det skrives mye om hvordan Øst-Asia stiger opp og USA faller ned. Men i den nye internasjonale orden er det Europa og EU som har de største problemene.




I 1945 var Storbritannia og kanskje også Frankrike stormakter. Det er de knapt i dag. Den økonomiske veksten har vært relativt lav i Europa gjennom flere tiår. Mange har pekt på EU som løsning på Europas problemer. EU har vært en suksess i den forstand at det har klart å kombinere geografisk utvidelse og innholdsmessig fordypelse. Geografisk har integrasjonen gått fra seks til nå å omfatte 27 medlemsland.
Innholdsmessig har en gått fra en Kull- og Stålunion til et stadig mer integrert felles marked med en i stor grad felles valuta og til iherdige forsøk på å etablere en felles utenriks- og sikkerhetspolitikk.
Nå er det imidlertid mange som føler at begge disse to linjene nærmer seg et endepunkt og at de heller ikke lenger kan kombineres. Her er det imidlertid rom for nyanser.
EU vil ganske sikkert få flere nye medlemmer. I tillegg til Slovenia, som allerede er med, vil en hel serie stater fra det tidligere Jugoslavia ganske sikkert bli medlemmer. Kroatia og Makedonia er kommet lengst, men Bosnia-Hercegovina, Montenegro, og kanskje sogar Serbia vil antagelig komme med. Det samme gjelder Albania og også Kosovo.


På litt lengre sikt er det gode muligheter for at Ukraina kan bli medlem av EU. Noe mer usikker er Moldova, Hviterussland og Georgia og sogar kanskje også andre stater i Kaukasus. Tyrkia er det store spørsmålet, men det er vanskelig å skjønne at EU kan si nei til Tyrkia etter at man har forhandlet med landet helt fra 1960-tallet. Det største problemet blir nok ikke Frankrike, men heller Østerrikes negative holdning og kanskje også Tyrkias egne ønsker. Det er vanskelig å se for seg Russland som medlem av EU. Island kan godt bli medlem; det vil kunne skje relativt fort. Det eneste som på kort sikt vil kunne bringe liv i en ny norsk EU-debatt, er antagelig at EU sier opp det som måtte være igjen av EØS-avtalen.
På den innholdsmessige siden har EU derimot større problemer. Enstemmig godkjennelse av traktater er svært krevende. Utkastet til en konstitusjonell traktat ble stemt ned i Frankrike og Nederland i 2005. Lisboa-traktaten, som skulle redde de nye institusjonelle elementene, ble så forkastet i Irland. Dermed må EU inntil videre ledes på grunnlag av Nice-avtalen fra 2000.
På område etter område ser vi at EU har store vanskeligheter med å få til større reformer. De økonomiske krisepakkene vedtas først og fremst på nasjonalstatsnivå; EUs miljøsatsing er full av særordninger av alle mulige slag. Ledelsen av EU skifter fortsatt hvert halvår. Etter at Sarkozy har hatt et hyperaktivt halvår, har skeptiske Tsjekkia overtatt ledelsen. Dette er jo ikke noen måte å lede en seriøs organisasjon på.
På det utenrikspolitiske området er den felles utenriks-og sikkerhetspolitikk proklamert, men langt fra noen realitet. Holdningene til USA og Russland spriker. Forsvarsbudsjettene krymper. EU vil fortsatt være «en konføderasjon av nasjonalstater». Integrasjonen går hele tiden fremover, men tempoet er for lavt til at Europa kan beholde den sentrale plass det tradisjonelt har hatt i internasjonal politikk.

En ny metode på Ullevål universitetssykehus gjør at premature og syke nyfødte nå kan ligge uforstyrret og småsove mens sykepleierne tar blodprøver.

Tilda (t.v.) og Johannes Borg er 11 uker, men skulle ikke ennå vært født om svangerskapet hadde forløpt som normalt.


Johannes og Tilda Borg ble født etter bare 25 uker i mamma Therese Fosholt Moes mage. Johannes hadde store problemer med lungene og begge barna trengte respirator for å kunne puste den første tiden. - Nå er de stabile, men de slutter å puste innimellom. De har fortetninger i lungene og trenger ekstra oksygen, sier Moe. I løpet av de 11 ukene søskenparet har bodd på nyfødt intensiv-avdelingen ved Ullevål universitetssykehus, har det blitt mange prøver og undersøkelser. Men en ny metode for blodprøvetaking av premature skal innebære mindre smerte og forstyrrelse for barnet.


- Vi har barn som har opphold her på flere måneder, og de må gjennom mange smertefulle prosesser. Blodprøvetaking er en av de hyppigste smertestimuliene de utsettes for, og derfor er dette er et viktig satsningsområde for oss, sier spesialsykepleier for barn, Siw Treider, ved Ullevål. Sammen med intensivsykepleier Solfrid Steinnes har hun ledet prosjektet med å innføre den nye metoden, som går ut på å ta blod fra vener i hodet på barnet. 
Se hvordan de tar blodprøver av lille Johannes her


Kapillær hælprøve (se faktaboks) er tradisjonelt den mest brukte metoden for blodprøvetaking av små barn, selv om forskning viser at den er smertefull. Enkelte sykehus bruker veneprøver fremfor hælprøver på nyfødte, men de aller færreste tar foreløpig slike prøver i hodet. - Ved kapillær hælprøve må man snitte inn i vevet og klemme blodet ut. Når man tar veneprøve i hodet, slik vi gjør, forstyrrer det barnet mye mindre, sier Steinnes. - Fordelen med vår metode er at barnet kan ligge uforstyrret i et godt og samlet leie med smokk og sukkervann som smertelindring. De fleste småsover og reagerer ikke på at prøven blir tatt. Prøven krever bare en liten punktering i venen og huden, og det kan stikkes flere ganger i samme venen fordi man ikke lager sår eller skader i huden.


Nyfødtintensiven ved Ullevål, som er Norges største avdeling i sitt slag med 900 pasienter innlagt hvert år, har nå besluttet at alle blodprøver, om mulig, skal tas på denne måten. Unntakene er intensivpasienter som tar blodprøver fra et navlekateter eller en arteriekran, og noen nyfødte som har hodesmerter etter fødselen. Avdelingens sykepleierere tar blodprøvene selv, slik at barnets rytme kan bestemme når det gjøres. - Tidligere kom en bioingeniør på prøverunde og tok alle avdelingens blodprøver samtidig. Da var det klinisk-kjemisk avdelings rutiner som avgjorde når det ble gjort. Nå ser vi på hvilket tidspunkt som er mest gunstig for barnet, og passer på at hvert enkelt barn er mett og trøtt når prøven utføres, sier Treider. I tillegg passer de på at det drøyer mellom hver smertefulle stimuli barnet blir utsatt for.


Mamma Therese Fosholt Moe er positiv til metoden. - De har ikke grått noe særlig når de har tatt blodprøver. For meg virker det som om det er verre å ta blodprøver i hælen, hvor du må gjennom et litt tykkere hudlag og klemme for å få ut blodet, sier Moe. Artikkelen fortsetter under bildet. Omleggingen på Ullevål innebærer økt ressursbruk ved avdelingen fordi to sykepleiere bidrar ved hver blodprøve. Gjennom interne undersøkelser er det kommet frem at hver prøve opptar mellom 15 og 30 minutter av de vakthavende sykepleiernes tid. Likevel hevder Steinnes og Treider at de aller fleste sykepleierne er fornøyde. - Vi synes dette er så viktig at vi prioriterer det. Så lenge det finnes forskning som anbefaler denne praksisen, mener vi det er uetisk å ikke implementere denne, sier Steinnes.


Steinnes og Treider har også reist rundt i landet og drevet opplæring i metoden ved andre sykehus. Ved Rikshospitalets nyfødt intensiv-avdeling er målet at alle sykepleierne skal ha fått teknisk og praktisk opplæring i løpet av året. - Vi jobber med å lære opp personalet i denne metoden fordi den er mye bedre for barnet. Det varierer fra barn til barn hvilken metode for blodprøvetaking som er best, men målet er å alltid bruke den mest skånsomme metoden, sier avdelingssjef Kari Lysaker ved Rikshospitalet.
Lykkelig uvitende

Hukommelsestap.

26. januar 2001:

Retrograd amnesi.

Jorden rundt.

Venner.

Mye å lære.

Øyvind Aamot husker ikke sine første 27 leveår. Livet kunne ikke vært bedre, mener han.

I filmen drar Øyvind Aamot tilbake til Kina, til stedet der han skulle finne spesielle hestenomader og hvor han trolig mistet hukommelsen.


Ut mellom trærne, midt i et villastrøk på Stabekk i Bærum kommer en mann med meterlange rastafletter flaksende som en kråke. - Joho, roper han og svever over de to skihoppene midt i hagen. Slalåmskiene er halvannen meter lange og surret med sort tape.
- Noe jeg fant av gamle ting, forklarer Øyvind Aamot (35).
- Det var dine første slalåmski, du fikk dem da du var åtte år gammel. Du hadde mast så fælt, forklarer moren.


Åtte år er gått siden Øyvind mistet hukommelsen. Det første han husker er at han satt på et tog i Kina. Han visste ikke hva han het eller hvor han var, hvem moren hans var eller hva en mor er. At det er forskjell på venner, kusiner og fedre. Han skjønte ikke at de små barna ved siden av ham var barn som skulle vokse opp og bli store. At han bodde i et land som het Norge eller at verden består av mange land og et av dem er Norge. Han ante ingenting om redsel eller smerte. Han skjønte ikke at det var noe unormalt ved ikke å vite alt dette.
Alt fra livet hans var slettet fra hukommelsen. 27 år med minner og opplevelser, sorger, gleder og frustrasjoner. Han husker ikke at alt han ønsket seg som skolegutt var et par slalåmski og da han pakket dem opp ble han så lykkelig at han hadde dem på seg resten av dagen. Reiser, hans første kjæreste, russetiden - alt var slettet.
Først nå føler han at livet hans har ramlet på plass, at alt henger sammen. På et bord hjemme i barndomshjemmet på Stabekk ligger en bunke filmplakater. 20. februar har filmen Jakten på hukommelsen première. Det er filmen og historien om hans liv. En dokumentarfilm om jakten på hva som egentlig skjedde i Kina, en livsbejaendes film om å leve et godt liv med hukommelsestap.


Ragnhild Aamot har ikke hørt noe fra sønnen på to måneder. Han hadde forlatt vennene sine på jorda rundt-turen og var på vei alene inn til en nomadestamme i fjellene ved Tibet. Han ba henne ikke bekymre seg, det var ikke sikkert han fikk tilgang til e-post på en stund. En gnagende uro begynte likevel å bre seg. Hva skulle hun gjøre? Reise til Kina med en stor plakat: «Har du sett denne gutten?»? Hvordan etterlyser man en savnet nordmann i Kina? 26. januar hadde hun satt som frist. Hvis hun ikke hadde hørt noe, skulle hun ringe ambassaden. Da hun logger seg på datamaskinen på jobben denne fredags morgenen ser hun at det ligger en mail fra Øyvind. Han er i New Zealand. Hun føler seg lettet, men bekymringen tar raskt overhånd da hun leser at han har mistet hukommelsen:
«Jeg oppdaget at jeg må ha kunnet skrive på denne maskinen tidligere for det går fortere og fortere, og det er som om fingrene beveger seg selv¿ For en del dager siden fant jeg igjen koden til min e - mailadresse som jeg har skrevet på en lapp. Det var kjempefint, for det var da jeg oppdaget denne mengden av brev fra mennesker det viser seg har tilknytning til meg¿ Mary sa at du kanskje ville bekymre deg, men det er det ingen grunn til. Ingenting i mitt liv ligner den assosiasjonen jeg får fra «bekymring», som består av en del farger i ujevn, opphakket sammensetning... Ifølge alle her er nok du den vennen som jeg kjenner aller best. Og da er jo du et vidunderlig menneske du også. Hvordan man blir venner er jammen noe spesielt som jeg ennå ikke har forstått helt, men som jeg nyter overmåtelig¿ Du kan nok fortelle meg masse masse og nå kommer den morsomme følelsen i magen tilbake. Det er gøy. Masse hilsen og klem fra Øyvind Vind. I brevene jeg har skrevet finner jeg begge disse navnene, og jeg liker begge.».


Hukommelsestap, eller amnesi, har to former: Retrograd og anterograd. Øyvind har fått diagnosen på det første. Det vil si at han har glemt det som skjedde før en antatt skade inntraff, men kan lagre nye minner. Harddisken er slettet, for å si det enkelt. De som lider av anterograd amnesi har problemer med å huske det som skjer etter at de mistet hukommelsen.
Øyvind hadde ikke mistet språket eller motoriske ferdigheter. Forsker i psykolog Pål Johan Karlsen mener det hele er et fascinerende mysterium, at dette sier mye om hvor kompleks hjernen vår er.
- Det finnes veldig, veldig få slike tilfeller, sier han. Minner er spredt utover hele hjernebarken. Det vanlige er at man glemmer bare det aller siste som har skjedd, for eksempel hva som skjedde rett før og under en trafikkulykke. De ferskeste minnene er nemlig de sterkeste og også de mest sårbare. De har ikke rukket å sette seg godt fast i langtidshukommelsen.
Årsakene til hukommelsestap kan være mange: Hjernerystelse, slag mot hodet, trafikkulykker, kreftsvulster eller epilepsi blant annet. Øyvind kan ha en permanent blokkering i hjernen. Minnene på harddisken blir uleselige og det er helt uopprettelig.
- Han har trolig mistet tilgangen til de eksplisitte minnene, det vil si episoder og fakta. Et godt eksempel på at vi har flere typer hukommelse. Dette kan vi lære masse av, sier Karlsen.


Et tomt blikk var det første moren la merke til da hun møtte han på flyplassen i Los Angeles for første gang etter ulykken. Øynene var så lyseblå, så tomme, trekkene så feminine. Tross ulykken hadde han fortsatt reiseruten han hadde planlagt jorden rundt. - Hei, Øyvind. Jeg er moren din, sa hun og ga ham en klem, men Øyvind reagerte ikke. Alt kommer til å ordne seg bare vi kommer til Norge, tenkte hun. Han er i live, det er det viktigste. Legene hadde jo sagt at hukommelsen ville komme tilbake.
Øyvind har aldri følt noe sorg etter hukommelsestapet. For kan man egentlig savne noe man ikke husker? Kun én gang har han følt seg deprimert. Fem år etter at han sendte den første mailen til moren dro han med filmteamet tilbake til Kina, til den lille landsbyen Zhang Jia Jie der han trolig mistet hukommelsen. Han beskriver det som den eneste vanskeligste situasjonen han har opplevd i alle disse årene. Han følte seg uvel, det knøt seg i brystet. Tilbake på hotellet ble han liggende på sengen. Han gråt, orket ikke å spise. Etter 30 timer lettet trykket, han reiste seg opp fra sengen og gjenfant følelsen av at livet er så uendelig bra.
For det er det han føler livet er. Kanskje ikke så euforisk som de første årene, men likevel en konstant følelse av lykke.
- Jeg har et veldig fint liv. Han sitter ved siden av moren i sofaen i barndomshjemmet på Stabekk, som nå er blitt forvandlet til et kulturhus. De ler, det er så mange morsomme historier. Moren mener historien om livet hans bør bli til en musikal.
- Kanskje har jeg vært heldig med det som skjedde. Det er jo en helt unik situasjon. Den første tiden observerte jeg mye, jeg levde nok litt overfladisk. Selv om det meste er rekonstruksjon, føler jeg at alle minnene er blitt en del av meg igjen. Og at jeg er blitt en del av dem.


Øyvind er så uendelig takknemlige for alle vennene som har støttet ham, som har brukt tid på å fortelle ham historiene om livet hans, vist ham bilder. Moren husker godt den første tiden etter at de kom hjem. Han var som en svamp som sugde alt til seg selv. På Blindern fulgte han forelesninger i sosialantropologi, astronomi, fysikk, lingvistikk og psykologi, jus og økonomi. Han gikk inn der han så en åpen dør og lasset den tomme harddisken full av ny kunnskap. Han husket alt krystallklart.
Til tider var det vanskelig, innrømmer moren. Hun kjente ham ikke igjen. Var den en annen sjel som hadde tatt bolig i kroppen hans? Fellesforståelsen av normer og familieverdier var borte. Øyvind ville ikke uten videre akseptere at man ikke raper ved bordet og hvorfor kunne man ikke kjøre i kollektivfeltet, der var det jo ingen biler? En voksen, intelligent mann på 27 år er ikke lett å overbevise. Og hvem skulle han lytte til? Det finnes jo så mange oppfatninger av hvordan man bør leve livet.
Etter et par år så hun det, personligheten kom sakte snikende opp til overflaten. Han fikk tilbake det velkjente blikket i øynene.
- Begreper som bedre og verre fungerer ikke, jeg vet jo bare at det har gått veldig bra. Jeg har hele tiden hatt en følelse av ro og tilpassethet. Den første tiden i Kina var jo for meg helt naturlig. Jeg hadde det veldig bra i min lykke. Om jeg var overlykkelig eller overfladisk vet jeg ikke, sier han.
- Å ikke skjønne har aldri vært plagsomt.
At han ikke kjente igjen moren på flyplassen i Los Angeles er ikke viktig.
- Hva er hver og ens base egentlig? Alle er vi jo i utvikling.
Nå ønsker han å byge opp kulturhuset eVohjemme og kulturorganisasjonen Cosmic Wind Cultural Collaborations. Det er derfor han for to dager siden bygget de to hoppene i hagen. I mars inviterer han barn og voksne til en kulturfestival i hagen. Band skal spille, det skal være skikonkurranser, jamming og matservering. Han ønsker at huset skal fylles opp med ulike kulturelle aktiviteter, at kuturoganisasjonen skal bli et organ for utveksling av musikk og kultur over landegrensene.


Det finnes flere teorier om hva som kan ha skjedd med Øyvind. Noen nevner en dykkerulykke, andre en hjernehinnebetennelse i barneårene, noen en matforgiftning. I filmen blir Øyvind fortalt at han har hatt to fall. Ingen kan med sikkerhet gi en årsaksforklaring selv om regissør Thomas Lien med filmen forsøker å gi noen svar. Han var selv med på jorden rundt-reisen før dette skjedde. Han tror historien fascinerer av én enkel grunn:
- Det er en tankerekke det er lett å gå inn i. Vi er jo et produkt av våre minner, men hvem er vi uten disse minnene?
Dette er ikke en trist film om en trist skjebne, understreker han.
- Den handler ikke om å miste noe, men om å oppleve livet på nytt. Vi har mye å lære av Øyvind, sier han.
 Se klipp fra filmen her:
Se videoen i større format

Brodecks rapport er den type roman mange trolig vil lese i ett strekk. Philippe Claudel skriver utpreget visuelt («en filthatt spiste opp halve ansiktet»); man undres ikke over at han i tillegg til å være forfatter også er filmskaper. Dertil besitter han en velutviklet evne til å forurolige leseren via det underforståtte i teksten. Dette skapes både gjennom kresent ordvalg og det som aldri utsies direkte. I sammenstillinger og oppramsinger kan han oppnå den forbløffende effekt at stemme blir en ting, løftet av lyset. Og la straks all ros risle over våre fremste oversettere, Kari og Kjell Risvik.


Nåtidshandlingen i boken leder umiddelbart oppmerksomheten mot et grenseområde mellom Frankrike og Tyskland i første året etter den annen verdenskrig, fortrinnsvis Alsace-Lorraine. De redsler Brodeck må utstå i «leiren», inngår uten tvil i holocaustmarerittet. Gatedemonstranten Wighert Ruppach som dør under ville opptøyer, minner om SA-mannen Horst Wessels skjebne, og Pürische Nacht er åpenbart tegnet etter mønster av Krystallnatten. Men Claudel unnlater å tids- og stedfeste, dette er en allegorisk roman om det grusomme i mennesket, om det skrekkens potensial vi alle kan målbære og iverksette, om skyld kontra uskyld, om det utsatte enkeltmennesket kontra den nådeløse massen, om den bekvemme forglemmelse kontra den smertefulle erindring... Og det faktiske vet vi: Jødeforfølgelsene stoppet ikke i 1945, konsentrasjonsleirer for - og massemord på - en rekke folkegrupper har vært våre trofaste følgesvenner i mange år og på mange steder i tiden etterpå. Brodecks rapport er like meget en samtidsroman som en historisk roman


Den rapporten Brodeck mer eller mindre tvinges til å skrive, er historien om hvordan mennene i denne landsbyen på 400 sjeler tok livet av de Anderer, «den andre», denne merkelige og uutgrunnelige mannen som var ankommet for kort tid siden, og som ingen kunne plassere, kategorisere, rubrisere. Var han sendt av noen? Det frykter landsbyens pøbel. Brodeck skal sørge for at en eventuell omverden både skal forstå og muligens tilgi udåden. Med nærmest obskøn ironi forutsettes det at han har spesielle forutsetninger for det. Han ble sendt til konsentrasjonsleiren etter å ha vært utpekt av landsbylederne overfor okkupantene. For å overleve måtte han innta rollen som Brodeck-bikkja i leiren; og etter at han ble deportert, voldtok og besvangret okkupantsoldater og landsbyboere hans unge hustru, som så vidt overlevde, men som fikk varige sinnsskader. Men nettopp tanken på Emélia fikk ham til å utholde nedverdigelsene og umenneskeliggjøringen, og da han mirakuløst nok kommer hjem igjen, til manges ubekvemhet, er han ikke hevngjerrig.


Hengivenheten overfor Emélia og den lille, «uekte» datteren kan ingen og intet rokke ved; det er hans siste tilflukt i det menneskelige. Ikke fordi han tror på den altomfavnende kjærligheten, ennsi tilgivelsen, men fordi han er helt uten illusjoner: «Bare de døde har alltid urett,» heter det et sted. Brodecks rapport er et knyttneveslag og et donkraftløft av et lesestykke.
Skole evakuert etter trusler på Internett

Pågrepet av bevæpnet politi

- Bombetrussel

Over 1000 evakuert

- Lærerne forduftet

Politiet har pågrepet en tenåring etter skoletrusselen. Glemmen skole i Fredrikstad vil bli holdt stengt i to dager.

Politiet pågrep torsdag ettermiddag en tenåring for bombetrusselen mot Glemmen vgs i Fredrikstad.


Har du tips eller bilder denne saken? Send en e-post til 2286@aftenposten.no eller ring Aftenposten.no på 02286. Du kan også sende SMS/MMS til 2286.
 Østfold politidistrikt mottok i dag kl. 11.32 melding om at det var fremsatt trussel om alvorlig voldshandling rettet mot Glemmen videregående skole i Fredrikstad. Skolen ble evakuert på grunn av trusselen. Politiet har pågrepet en tenåring i forbindelse med saken. Politiet har foreløpig ingen flere mistenkte, og anser trusselsituasjonen som avklart. - Vi har pågrepet en person i tenårene, og sjekker nå ut om det er denne personen som har sendt ut trusselmeldingen, sier visepolitimester Thor Kleppen til Aftenposten.no.


Ifølge et øyenvtine skal personen ha blitt pågrepet utenfor en Kiwi-butikk på Kråkerøy mens han snakket i mobiltelefon. - En gutt ble lagt i jern av tre menn med maskinpistoler, sier Heidi Jansson til Aftenposten.no Ifølge Jansson virket ikke personen særlig overrasket. - Han var ganske rolig da han la fra seg mobiltelefonen og strakte armene i været, sier hun. Saken fortsetter under bildet.


Etter det Aftenposten.no kjenner til er elevene blitt fortalt at det dreier seg om en bombetrussel. Politiet i Fredrikstad har anmodet bombegruppa i Oslo om bistand. - Det er blitt fremsatt en alvorlig voldstrussel på Internett. Vi fanget opp denne trusselen, og besluttet å evakuere skolen, sier politiinspektør Heidi L. Arneberg ved Fredrikstad politistasjon til Aftenposten.no. - Vi tar slike saker svært alvorlig, og det viktigste for oss innledningsvis er å få elevene vekk fra området, sier politiinspektøren. Politiet opplyser at de er på stedet og har iverksatt evakuering av elever og ansatt i samarbeid med skolens ledelse. Etterforskning er igangsatt ved Fredrikstad politistasjon.


Ifølge politiet er over 1000 personer blitt evkuert. Aftenposten.no kjenner til at alle elevene måtte forlate eiendelene sine inne i skolebygningen i all hast da trusselsituasjonen ble kjent. Personlige eiendeler, PC-er og klær ble lagt igjen da elevene ble evkuert. - Vi fikk beskjed om trusselen 11.30 og tømte skolen i løpet av fem til ti minutter, sier rektor ved skolen John Kristiansen til Aftenposten.no. Han forteller at skolen har en egen beredskapsplan for slike hendelser, og at denne ble gjennomført i løpet av kort tid. Etter råd fra politiet besluttet de å stenge skolen også fredag. Anne Marit Skovly er avdelingsleder ved helse- og sosialfag på Glemmen. Hun sier at evakueringen gikk relativt rolig for seg. - Vi sendte elevene hjem med beskjed om å ikke komme tilbake før etter påske. Vi er godt trent etter flere evakueringsøvelser, så evakueringen gikk greit, sier hun til Aftenposten.no


Elevrådsleder Christian Fredrik Leknes-Kilmork oppleved situasjonen som kaotisk. - Vi fikk beskjed om å komme oss ut så fort som mulig på grunn av en bombetrussel. Det er nok først i ettertid at folk skjønner hvor alvorlig situasjonen var, sier han til Aftenposten.no Elevrådslederen forklarer at det ble en del frustrasjon grunnet mangel på beskjeder. - Da vi kom ut var både lærere og ledelsen forduftet, så det var mange spørsmål vi ikke fikk besvart, sier han. Flere medier melder at også en annen skole i byen, Frederik II videregående skole, ble evakuert, men dette avkrefter rektoren ved skolen overfor Aftenposten.no. Også politiet avkrefter dette overfor Aftenposten.no. Aftenposten.no følger saken.
Lager farlig narkotisk stoff av bilfelgrens

Bestiller på nettet

Kamufleres som brus

- Billig rusmiddel

Mens heroin og kokain må fraktes halve jorden rundt før stoffet når Norge, lager rusmisbrukere i Hordaland GHB hjemme.

Tre personer ble nylig funnet bevisstløse i Bergen Kino etter en overdose av GHB. Foto: Rune Stølås / bt.no


- Omtrent hvem som helst kan lage det. Oppskriften ligger på nettet, sier Rune Fremstad, leder for narkotikaseksjonen ved Bergen sentrum politistasjon, til BT.no .
I løpet av de siste dagene har flere personer tatt GHB-overdoser i Bergen, og ytterligere andre blitt pågrepet med stoffet.
Karl Edvin Endresen ble arrestert da han i mai delte ut GHB under et kunstprosjekt.
Han vil ikke svare på hvordan han fikk tak i stoffet, men sier det er en smal sak å lage det på egen hånd.
- Det er gjort på tre timer. Men det er vanskelig å få tak i store mengder av rensemidlene som brukes som råstoff, sier Endresen, som er elev ved Statens Kunstakademi.


I Nygårdsparken i Bergen ropes det ut tilbud på heroin, Subutex, speed og alle slags piller. Men Nygårdsparken er ikke markedet for GHB.
- Det er ingen som har GHB her. De som bruker det bestiller felgrens, og lager det selv hjemme, sier en narkoman mann i 20-årene.
På nettet diskuterer norske rusmisbrukere åpent hvordan man best kan lage GHB selv.
Over hele landet har politiet gjort beslag av GHB, som regnes som svært farlig av flere grunner. Også i Os kommune, der en mann ble pågrepet for besittelse torsdag.
- Vi vet at ingrediensene bestilles på nettet, og at GHB produseres i Os, sier politiførstebetjent Audun Hadler-Olsen ved Os lensmannskontor.
En stor andel av dem som er blitt tatt med GHB i Os er folk som ikke tilhører de vanlige rusbelastede miljøene.
- De går på skole eller har jobb, flere av dem har barn, og bruker GHB i helgene, sier Hadler-Olsen.


I hele fjor tok politiet 36 liter GHB fordelt på 134 beslag. Det er et lavt tall, mener Kripos, som mener at risikoen for å bli tatt med GHB trolig er mindre enn for andre typer stoffer.
- Siden utseendet og virkningen av GHB og alkoholholdige drikkevarer har store likhetstrekk, kan en ikke se bort fra at beslagsdata ikke gjenspeiler utbredelsen på noen god måte, skriver Kripos i årsrapporten for 2008.
I Hordaland har politiet sett at GHB - som egentlig er fargeløst - er blitt tilsatt gul konditorfarge og tappet på Solo-flasker.
- Da er det ikke så lett for politiet å oppdage det, sier Hadler-Olsen.


I juni skrev BT at Bergensklinikkene advarte mot en tydelig økning i bruken av GHB i Bergen.
- GHB er kjent for å ha veldig uforutsigbar styrke. Det produseres på ymse vis, og kvaliteten varierer sterkt. Det gjør at faren for overdose er større enn ved andre stoffer, sa Liv Flesland ved Bergensklinikkene til BT 10. juni.
Det finnes ingen motgift mot en overdose GHB.
Kunststudent Endresen tror overdosene skyldes nye brukere som ikke har erfaring med det livsfarlige rusmiddelet.
- Man må aldri blande GHB med alkohol eller sedativ medisin. Men mange som ikke har prøvd GHB før, tar ikke advarslene seriøst. Dessuten er GHB et av de billigste rusmidlene som finnes. En brukerdose koster 20 kroner, sier Endresen.
Til høsten må han møte i retten, etter å ha delt ut rusmiddelet til publikum på en utstilling i Stenersenmuseet i Oslo.
