Hitlers kamp i Min kamp

Det sjette bindet av Karl Ove Knausgårds «Min kamp» inneholder en fordypning i Hitlers tekst «Mein Kampf». Det kan bidra til å øke bevisstheten rundt lingvistisk vold, mener dansk litteraturkritiker.

Leses av Knausgård: Karl Ove Knausgård gjør en omfattende lesning av Adolf Hitlers «Mein Kampf» i sjette bind av Min kamp.

- Det er klart at vi må sette oss ned og lese «Mein Kampf» nå, sier litteraturkritiker i danske Jyllands-Posten Jon Helt Haarder når Klassekampen ringer og forteller at forfatter Karl Ove Knausgård har fordypet seg i Hitlers «Mein Kampf».
I den kommende sjette og avsluttende delen av romanverket «Min Kamp», som etter mange forsinkelser endelig skal utkomme i november, er det nemlig varslet at et essay på 400 sider om «Mein Kampf» vil være å lese i boka.
Boka er inndelt i tre deler, og hele del 2 av boka vil dreie seg om Adolf Hitlers selvbiografiske ideologiske dokument, bekrefter forlagssjef i Oktober, Geir Berdahl, overfor Klassekampen.
Språk og vold
Så langt er det ikke mange som har gjort som Knausgård og lest «Mein Kampf» som utkom i to bind i 1925 og 1927. Etter at tyske myndigheter har ført en bevisst politikk om ikke å tillate nye opplag av teksten etter 1945, er svært få tilgjengelige utgaver av «Mein Kampf» i omløp.
Haarder tror imidlertid at det historiske dokumentets lange liv utenfor offentlighetens søkelys er på vei mot en ende.
- Diskusjonen om sammenhengen mellom lingvistisk og fysisk vold er svært aktuell, ikke minst etter 22. juli. Her i Danmark er dessuten nylig Victor Klemperers store verk om nazismens språkbruk fra 1947, nettopp utkommet. Dette er veldig oppe i tida, sier Haarder.
Han mener spesielt språkklimaet på nettet har tvunget fram en ny aktualitet i spørsmålet om sammenhengen mellom språk og vold.
- Det er virkelig skremmende å se hvor voldsomt unge mennesker henvender seg språklig til hverandre på Facebook. Med nettet har alle mulige synspunkter har kunnet komme til orde uten redaksjonell innblanding. Det er en utvikling vi bør følge med på og undersøke.
«Om jeg skulle beskrive 'Mein Kampf' i en setning, ville det være at det er en bok uten et 'du'. Det er et 'jeg' der, det er et 'vi' der og det er et 'de' der. Men det finnes ikke noe 'du'», sa Karl Ove Knausgård i det svenske radioprogrammet «Sommar i P1» 14. august.
I programmet, som Klassekampen trykket den skriftlige utgaven av på lørdag, sa Karl Ove Knausgård at han i hele vinter og vår har arbeidet med å lese Hitlers «Mein Kampf».
Her påpekte han også likhetene mellom Anders Behring Breiviks publiserte manifest «2083» og Hitlers tekst - men at det påfallende ved Behring Breiviks synspunkter var at de også hadde mange sammenfall med Knausgårds eget liv og egne meninger.
«Avgrunnen går ikke mellom det han mente og det vi mener, avgrunnen går mellom det han mente og det han gjorde», sa Knausgård, som også skal bidra i antologien «Respons 22/7», som utkommer seinere i høst.
Kulturkonservatisme
Jon Helt Haarder synes sammenkoplingen mellom Knausgård og Hitlers «Mein Kampf» er dristig.
- Vi kan jo ikke vite hvordan Knausgård vil lese «Mein Kampf» i bok 6, men man kan i hvert fall si at han setter seg selv voldsomt på spill ved å gjøre en lesning av det verket. Med seg selv som innsats tvinger han seg til å forholde seg til den konkrete Hitler-teksten, som alle har hørt om, men ingen har lest. En rekke etiske spørsmål virvles opp og han gjør det i høy grad mulig å innta kritiske posisjoner i forhold til ham, sier litteraturkritikeren.
- En del av «Min kamp»-bøkenes provokasjonsverdi ligger i det kulturkonservative spranget bøkene gjør. Forfatteren har en formidabel evne til å være reaksjonær og samtidig nyskapende og bekjennende, utdyper Jon Helt Haarder.
Klassekampens litteraturkritiker Tom Egil Hverven er mer skeptisk til å kople Knausgård direkte til en form for kulturkonservatisme.
- Det finnes en sterk gruppering i den norske offentligheten av unge, sinte menn som har forsøkt å ta særlig «Min kamp 2» til inntekt for sine meninger, sier Hverven.
- Men det som overrasker meg at folk stadig glemmer i omtalen av bøkene, er at boka inneholder hundrevis av sider om en tålmodig og omsorgsfull far. Selv om han beskriver problemene og aggresjonen, er det som preger bøkene det kjedelige og grå hverdagslivet. Men det er disse små utbruddene om den rasende attenhundretallsmannen i hans indre som alle husker, fordi slike slående formuleringer gjerne fester seg.
Hverven mener imidlertid en del av meningene som legges for dagen i «Min kamp» kan diskuteres.
- Det er viktig å være klar over at Knausgårds verk også gir uttrykk for en del synspunkter som har vunnet fram i bred offentlighet. Det viser seg for eksempel i kritikken av det politisk korrekte, selv om den er mye kraftigere rettet mot den svenske offentligheten.
- Hvordan vil du forklare tittelen «Min kamp?
- Til nå har jeg lest det som et forsøk på å være litt frekk, fordi den tittelen på en måte var opptatt - ikke bare i den norske offentligheten men i den verdensvide offentligheten. Man kan si at det handler om kampen om å skrive, kampen om å bli den en er.
- Samtidig tenker jeg det er noe av det utspekulerte i dette verket, at tittelen aldri er blitt forklart. Det vi vet om det sjette bindet, kan tyde på at dette er gjort med overlegg.
22. juli og Knausgård
Knausgårds forlagssjef Berdahl er tilbakeholden med å røpe noe av innholdet i «Min kamp 6».
- Har det hele tida vært Knausgårds plan å innlemme Hitlers tekst «Mein Kampf» i siste del av verket?
- Nei, det tror jeg ikke. Jeg vet ikke. Ting har nok kommet etter hvert på en del av dette. Men det er bare noe jeg tror.
- Er hendelsene 22. juli skrevet inn i romanen?
- Nei, ikke så vidt jeg vet. Men det kan hende at det vil vise seg noen berøringspunkter og at man kan trekke paralleller til gjerningsmannen Anders Behring Breivik. Det har i hvert fall jeg tenkt, sier Oktober-sjefen.
Kliner til for endring

Protesterer: Hundretusenvis i gatene. Generalstreik. Kampen mot Chiles regjerings privatiseringsagenda øker i intensitet.

Noe i lufta: Hundretusenvis av chilener demonstrerer mot privatiseringspolitikken til landets regjering. Foto: Ivan Alvarado, Reuters/Scanpix


- Så lenge landets ledelse ikke svarer på våre krav, vil denne bevegelsen fortsette.
Det sa Camila Vallejo til Reuters torsdag. Hun er lederen for studentbevegelsen som denne uka har ledet an i massive protester mot Chiles høyrekonservative regjering.
Det som for tre måneder siden begynte som isolerte boikotter av undervisningen av studenter som krevde reformer av Chiles utdanningssystem, har utviklet seg til en massebevegelse. Denne uka har hundretusenvis av mennesker deltatt i demonstrasjoner i hovedstaden Santiago og i andre byer over hele landet. Chiles fagforeninger gjennomførte onsdag og torsdag generalstreik.
Brei front
Protestene rommer krav om store endringer i regjeringen til Sebastian Piñeras sentraliserte og privatiseringsbaserte måte å styre landet på.
Demonstrantene krever mer penger til utdanning, helsesektor og pensjoner og endringer i landets grunnlov. Bevegelsen som drevet fram protestene har sin bakgrunn i studentforeninger, fagforeninger, offentlig ansatte og ulike sentrum-venstre opposisjonspartier.
Ledere for fagforeningene hevdet at så mange som 600.000 mennesker deltok i protester over hele Chile torsdag. Demonstrasjonene foregikk i stor grad fredfullt. Det kom likevel til sammenstøt mellom mindre grupper av demonstranter og politi. Over 450 mennesker ble arrestert og et titall mennesker ble skadet.
Sviktende stige
Både under diktaturet til Augusto Pinochet og i tida etter diktaturets fall i 1990 har Chiles ledere holdt fram utdanning som stigen unge chilenere skal kunne klatre opp og inn i nye sosiale klasser med. Dagens unge chilenere har innsett at for mange mangler denne stigen de første trinnene.
- De vet at chilenske universiteter er blant de dyreste i verden og at å avansere innenfor høyere utdanning avhenger mer av hvilket universitet du eksamineres fra, enn av din egen innsats, sier Bernardo Navarrete, en politisk analytiker ved Universitet i Santiago.
Chiles utdanningssystem preges, på samme måte som det chilenske samfunnet for øvrig, av skyhøy ulikhet. Utdanning ble under Augusto Pinochet sitt diktatur på 1980-tallet i økende grad overlatt til private skoler og universiteter. Lite har endret seg siden den gang. Kvaliteten på utdanningen unge får i dagens Chile avhenger av hvor mye de kan betale for den. Bare 15 prosent av utdanningen blir finansiert av det offentlige og mange unge pådrar seg stor gjeld etter studietida.
Ønsker ny grunnlov
Sentralt i protestene står Chiles fagforeninger. De er blant dem som krever at grunnloven endres for å møte Chiles store sosiale problemer.
- Det finnes et stort demokratisk underskudd i Chile. Vi må jobbe hardt for få på plass en ny grunnlov, sier lederen for landets største fagforening Central Única de Trabajadores (CUT), Cristian Cuevas, til tv-kanalen Telesur.
En ny grunnlov vil etter demonstrantenes ønske skape rom for direkte demokrati ved å gi velgere mulighet til å delta i folkeavstemninger.
- Kravet vårt handler om omfordeling av rikdommen som i dag er fordelt på bakgrunn av den institusjonelle arven fra Pinochets diktatur, sier Cuevas.
Frykter for eldreløftet

Strid: Raymond Johansen mener Frp snart må ta ansvar for sin egen eldrepolitikk, og beskylder høyrestyrte Oslo for å være en bremsekloss i arbeidet for full sykehjemsdekning.

Lei ansvarsfraskrivelse: Aps partisekretær er lei av at Frp skylder på alle andre i eldreomsorgen, og mener partiet snart må ta ansvar for sin egen politikk.


- Jeg skjønner snart ikke hvorfor Frp gidder å stille til valg i det hele tatt når de uansett ikke har tenkt til å ta ansvar for noe som helst, sier Raymond Johansen.
Ap-sekretæren har sett seg mektig lei på Frp angrep på regjeringens verdighetsgaranti i eldreomsorgen.
Nå går han til frontalangrep mot det han mener er ansvarsfraskrivelse fra partiet som de siste syv årene har styrt eldrepolitikken i hovedstaden.
- Frp har hatt eldrebyråden i Oslo siden 2004. Det er den mektigste posisjonen du kan ha innenfor eldreomsorgen i Kommune-Norge. Likevel skylder de på alt og alle andre, fra regjeringen til bydelene. De oppfører seg som et opposisjonsparti selv når de sitter med makta, sier han.
Øremerking
Eldreomsorgen seiler opp til å bli den viktigste saken i høstens lokalvalg, og hittil har Ap måttet tåle krass kritikk for at løftene om sykehjemsdekning i mange kommuner ennå ikke er innfridd.
Johansen vedgår at det fortsatt er store mangler i eldreomsorgen, men mener det tvert om er høyrestyrte kommuner som Oslo som har hovedansvaret for at målet om fulle sykehjemsdekning ennå ikke er nådd.
- Vi har gitt over femti milliarder mer til kommunene enn det Erna Solberg gjorde i si tid som kommunalminister. Men det er kommunene selv som gjør prioriteringene, og i kommune etter kommune ser vi at Høyre og Frp ikke prioriterer de eldre. Det må de også ta ansvar for, sier han.
Mens rødgrønne Trondheim de siste åtte årene har bygget en tredel av sykehjemsplassene i hele Norge, har høyrestyrte Oslo lagt ned over fire hundre sykehjemsplasser de siste årene.
Ap-sekretæren frykter det til slutt vil tvinge seg fram en diskusjon om øremerkede tilskudd for å ruste opp eldreomsorgen i kommunene.
- Jeg ønsker ikke øremerking, men jeg forstår at diskusjonen kommer når høyrestyrte kommuner ikke prioriterer eldreomsorgen, sier han.
En hovedsak
Johansen legger ikke skjul på at eldreomsorg er den viktigste saken for Arbeiderpartiet i høstens valg.
- Full sykehjemsdekning er det neste store velferdsløftet. Det er her vi skal bruke de store pengene, og vi skal nå målet om sykehjemsplass til alle som trenger det innen 2013, sier han.
Men Ap-sekretæren frykter for eldreløftet dersom høyrepartiene overtar makten.
- Det er nå en gang slik at det ikke er mulig å trylle i politikken. Når Frp vil prioritere gigantiske skattekutt til de som har mest fra før, betyr det mindre å rutte med til viktige velferdsoppgaver som eldreomsorgen, sier han.
Johansen understreker imidlertid at også Ap-styrte kommuner må ta sin del av ansvaret for å rydde opp i eldreomsorgen.
- Vi har store mangler også i mange kommuner der vi styrer. Men vi er villige til å bruke de store pengene på å satse på kvalitet, kompetanse og kapasitet i eldreomsorgen. Det er ikke høyrepartiene.
